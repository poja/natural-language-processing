לפני ארבע-חמש שנים , בעידודם של כמה משותפי הקרובים אלי ביותר , הסכמתי לכתוב את האוטוביוגרפיה שלי .
התיישבתי לכתוב ואולם עוד בטרם הפכתי את הדף הראשון פרצו מהומות בבּוֹמְבֵּי , והעבודה הוקפאה .
סדרת אירועים שאירעה לאחר מכן הובילה לכליאתי ביֶראוְדָה .
שְרי גֶ'רַאמְדאס , אחד משותפי לכלא , ביקש ממני לשים כל דבר אחר בצד ולהשלים את כתיבת האוטוביוגרפיה .
השבתי לו שכבר הכנתי לעצמי תוכנית עבודה , ולא עולה בדעתי לעשות שום דבר אחר לפני שאשלימה .
הייתי משלים את האוטוביוגרפיה , אילו ריציתי את מלוא תקופת המאסר שלי ביראוודה , מאחר שנדרשה לי עוד שנה להשלמת המשימה , אך , כאמור , שוחררתי .
סְוואמי אָנַנְד חזר והציע לי לשוב לכתיבת האוטוביוגרפיה , ומאחר שסיימתי את תולדות סַטְיַאגְרַהָה בדרום-אפריקה אני מתפתה לכתוב את האוטוביוגרפיה בשביל נַוַג'יוַן .
הסוואמי ביקש ממני לכתוב אותה כחיבור עצמאי , שייצא לאור בספר , אך אין לי זמן פנוי ואוּכל לכתוב פרק אחד בלבד מדי שבוע .
הרי צריך לכתוב משהו לנוַג'יוַן כל שבוע , מדוע שלא תהיה זו האוטוביוגרפיה ?
הסוואמי קיבל את הצעתי , והנה אני שוקד על עבודתי .
אולם חבר ירא אלוהים שיתף אותי בספקותיו ביום השתיקה שלי .
" מה גרם לך לצאת להרפתקה הזאת ? "
הוא שאל .
" כתיבת ביוגרפיה היא מנהג ייחודי למערב .
איני מכיר מישהו במזרח שכתב אוטוביוגרפיה , חוץ מאשר בקרב אלה שלקו בהשפעה מערבית .
ומה תכתוב ?
ומה אם תדחה מחר עקרונות שאתה מצדד בהם היום ?
ומה אם בעתיד תשנה כיוון , האין זה סביר שאלה המעצבים את התנהגותם מכוח סמכותם של דבריך , בעל-פה או בכתב , יוּלְכו שולל ?
אינך חושב שלעת עתה מוטב לא לכתוב שום דבר הדומה לאוטוביוגרפיה ? "
טיעון זה השפיע עלי , אולם אין בכוונתי לכתוב אוטוביוגרפיה אמיתית .
אני רק רוצה לגולל את סיפור ניסוּיַי הרבים עם האמת , ומאחר שחיי אינם אלא תולדות ניסויים אלה , נכון שהסיפור ילבש צורת אוטוביוגרפיה .
אך לא אצטער אם כל עמוד ועמוד שבה יעסוק אך ורק בניסויי אלה .
אני מאמין , או לפחות מחניף לעצמי באמונה , שתיאור מאוחד של כל הניסויים הללו לא יהיה חסר תועלת לקורא .
ניסויי בשדה הפוליטיקה ידועים כעת , לא רק בהודו , אלא במידת מה גם בעולם ה"מתורבת " .
בעיני אין להם ערך רב , ולתואר " מַהַאטְמָה " , שהוענק לי בזכותם , עוד פחות .
לעתים קרובות תואר זה הכאיב לי עמוקות , ועד כמה שזכור לי לא היה רגע שאוכל לומר שהוא נעם לי .
אך ללא ספק אני מעוניין לספר על ניסויי בשדה הרוחני , שידועים רק לי ושמהם שאבתי כוח רב כל כך לפעול בשדה הפוליטי .
אם הניסויים אכן רוחניים , אין שום מקום לשבח עצמי .
הם רק יכולים להוסיף לענוותי .
ככל שאני מביט לאחור ומהרהר בעבר כך אני מודע ביתר בהירות למגבלותי .
כל רצוני –  כל מה ששאפתי וערגתי לו במהלך שלושים השנים האחרונות –  הוא להכיר את העצמי , לראות את האל פנים אל פנים , להגיע למוקשה .
אני חי ונע וכל הווייתי מכוונת למטרה זו .
כל אשר אני עושה באמצעות דיבור או כתיבה וכל הסיכונים שנטלתי בשדה הפוליטי מכוונים לאותו יעד אחד .
אך מאחר שתמיד האמנתי כי מה שאפשרי לאחד אפשרי לכולם , ניסויי לא התנהלו בחשאי , אלא בגלוי , ואיני חושב שעובדה זו גורעת מערכם הרוחני .
יש דברים הידועים רק ליחיד ולבוראו .
את אלה אי-אפשר , כמובן , למסור .
הניסויים שבכוונתי להתייחס אליהם אינם כאלה .
אולם הם רוחניים , או בעצם מוסריים , שהרי מוּסר הוא מהותה של הדת .
רק ענייני דת שילדים ומבוגרים כאחד מסוגלים לתפוס ייכללו בסיפור זה .
אם אוּכל לספרם בקור רוח ובענווה , ימצאו בהם מְנַסים אחרים צידה במהלך מסעם שלהם .
רחוקה מלבי כל יומרה שהיא לשלמות ניסויי .
איני מתיימר לשום דבר מעבר לְמה שמבקש מדען , שאף בעשותו את ניסוייו בדיוק הרב ביותר , במחשבה מראש ובקפדנות לעולם אינו טוען לסופיות מסקנותיו , אלא שומר על מידת הספק ביחסו אליהן .
חוויתי התבוננות פנימית עמוקה , חקרתי את עצמיותו חזור וחקור וניתחתי כל סיטואציה נפשית .
אף על פי כן אני רחוק מקביעה שמסקנותי סופיות וחפות מכל שגיאה .
דבר אחד אני אכן טוען , והוא :
בעיני הן נכונות לחלוטין , ולעת עתה הן נראות לי סופיות .
כי אילולא היו כאלה , לא הייתי מבסס עליהן שום פעולה .
אולם על כל צעד ושַעל העמדתי אותן במבחן הקבלה או הדחייה , ופעלתי לפיו .
וכל עוד פעולותי משביעות את הגיוני ואת לבי , עלי לדבוק במסקנותי המקוריות .
אילו רציתי לעסוק רק בעקרונות אקדמיים , בוודאי לא הייתי מנסה לכתוב אוטוביוגרפיה .
אך מאחר שמטרתי לתת דיווח של מגוון דרכים מעשיות ליישום העקרונות הללו , הענקתי לפרקים שברצוני לכתוב את הכותרת סיפור ניסויי עם האמת .
אלה יכללו , כמובן , ניסיונות באי-אלימות , פּרישוּת ועקרונות התנהגות אחרים , שבדרך כלל מאמינים כי הם נבדלים מן האמת .
אולם בעיני האמת היא העיקרון הריבוני , והוא כולל מספר רב של עקרונות אחרים .
אמת זו אינה רק מלה בעלמא , אלא גם אמת שבמחשבה , ולא רק האמת היחסית שבתפיסתנו , אלא האמת המוחלטת , העיקרון הנצחי , שהנו אלוהים .
יש אינספור הגדרות של האל , כי יש לו אינספור התגלויות .
הן מהממות אותי וממלאות אותי פליאה ויראה , ולרגעים מדהימות אותי .
אך אני עובד את האל כָּאמת גרידא .
טרם מצאתי אותו , אך אני מבקש אחריו .
אני מוכן להקריב את הדברים הכי יקרים לי על מזבח חיפוש זה .
אפילו יהיה הקורבן שיידרש ממני חיי שלי , אני מקווה שאהיה מוכן למוסרם .
אך כל עוד לא תפסתי את האמת המוחלטת הזאת , עלי לצדד באמת היחסית כהבנתי .
אמת יחסית זו צריכה להיות לי , לעת עתה , מגדלור , מגן ושריון .
אף שהדרך צרה וחדה כתער , לי היא היתה המהירה והקלה ביותר .
גם תעיותי בהימאליה היו בעיני עניין של מה בכך מפני שדבקתי בדרך הזאת לחומרה .
כי הדרך הצילה אותי מליפול לכדי צער , והתקדמתי מונחה באוֹרי .
לעתים קרובות במהלך התקדמותי זכיתי למבטים חטופים באמת המוחלטת , בָּאל , ויום יום גוברת בי האמונה שרק הוא אמיתי , וכל השאר אינו אמיתי .
מי יתן והמעונינים יוכלו ללמוד כיצד התעצמה בי אמונה זו ; מי יתן ויחלקו עמי גם את ניסויי וגם את אמונתי , אם יוכלו .
גברה בי האמונה שכל מה שאפשרי לי , אפשרי גם לילד , ודברי אלה נשענים על נימוקים מבוססים .
הכלים לחיפוש אחר האמת פשוטים ובה בעת קשים .
לאדם שחצן הם עשויים להיראות בלתי-אפשריים , ואפשריים מאוד בעיני ילד תמים .
על המבקש את האמת להיות ענָיו מעפר .
העולם רומס את העפר ברגליו , אך המבקש את האמת צריך להשפיל עצמו עד שאפילו העפר ירמסהו .
רק אז , ולא עד אז , יזכה בהצצה בַאמת .
השיחה בין וַשישְטְהַ וּוִישְוַומיטְרָה מבהירה את העניין לאשורו .
גם הנצרות והאיסלאם מצדדות בכך בפה מלא .
אם משהו ממה שאכתוב בעמודים אלה יותיר בקורא רושם שנגעה בי גאווה , עליו להסיק כי הדופי הוא בחיפושי אחר האמת , וכי ההצצות החטופות שזכיתי בהן אינן אלא חזיונות שווא .
ייכחדו מאות שכמותי , אך מי יתן ותמשול האמת .
מי יתן ונדקדק באמת כחוט השערה בבואנו לשפוט בני תמותה תועים שכמותי .
אני מקווה ומפלל שאיש לא יתייחס לעצה השזורה בפרקים הבאים כבת סמכא .
אל הניסויים המתוארים יש להתייחס כאל הדגמות שלאורן יכול כל אחד להמשיך בניסוייו , על פי נטיותיו וכישוריו .
בטוחני , כי במסגרת מוגבלת זו יהיו ההדגמות שימושיות , מאחר שאיני מתכוון להסתיר שום דבר מכוער שעלי לספר ולא להביעו בלשון מסויגת ..
אני מקווה להכיר לקורא את כל ליקויי ושגיאותי .
מטרתי לתאר ניסויים לאור מדע הסטיאגרהה , לא לספר כמה אני טוב .
בשופטי את עצמי אנסה להיות מחמיר כָּאמת , כפי שאני מצפה מאחרים .
באומְדי את עצמי לפי אמת מידה זו עלי לזעוק עם סוּרְדאס :
האם יש חדל-אישים
כה מרושע ומתועב כמוני ?
זנחתי את בוראי .
כה בוגדני הייתי .
כי עינוי מתמיד הוא לי , שעד עתה עדיין כה רחוק אני ממנו , המושל בכל ישותי , ושאני צאצא שלו .
אני יודע שהתשוקות המרושעות שבקרבי הן שמרחיקות אותי כל כך ממנו , ובכל זאת איני מסוגל להימלט מהן .
אך עלי לסיים .
נותר לי אפוא לפתוח בסיפור עצמו בפרק הבא .
