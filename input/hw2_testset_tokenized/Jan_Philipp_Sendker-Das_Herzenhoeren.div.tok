עיניו היו הדבר הראשון שמשך את תשומת לבי .
הן היו שקועות עמוק בארובותיהן , והיה נדמה כאילו אין הוא מסוגל להסיר את מבטו ממני .
כל אורחי בית התה נעצו בי את מבטם בגלוי פחות או יותר ,
אבל הוא היה הבוטה מכולם .
הוא הביט בי כאילו הייתי יצור אקזוטי שהוא רואה לראשונה .
התקשיתי להעריך את גילו .
פניו היו חרושות קמטים ,
הוא היה בן שישים לפחות , אולי אפילו שבעים .
הוא היה לבוש בחולצה לבנה שהצהיבה , בלונגי ירוק ובסנדלי גומי .
ניסיתי להתעלם ממנו והעפתי מבט סביב בית התה ,
בקתת עץ ובה שולחנות ושרפרפים אחדים שניצבו על האדמה היבשה המאובקת .
על אחד הקירות היו תלויים דפי לוחות שנה ישנים ,
ובהם תמונות של נשים צעירות .
בַּבגדים הנושקים לקרקע , בחולצות ארוכות השרוולים ,
בצווארונים הגבוהים ובפניהן הרציניות הן הזכירו לי
תצלומים ישנים של בנות טובים מסוף המאה הקודמת ,
תצלומים מהסוג שנצבע ידנית ,
ושכמותם ניתן למצוא עד היום בשוקי הפשפשים של ניו יורק .
ליד הקיר ממול עמדה ויטרינה ובתוכה עוגיות ועוגות אורז ,
שעליהן התיישבו עשרות זבובים .
לידה ניצבה כירת גז , ועליה קומקום מפויח שבו הורתחו מים בשביל התה .
באחת הפינות נערמו זה על גבי זה ארגזי עץ שהכילו בקבוקי לימונדה בצבע כתום .
מעולם לא ישבתי בצריף עלוב כזה .
מזג האוויר היה שרבי , הזיעה ניגרה במורד הרקות והצוואר שלי ,
ומכנסי הג'ינס שלי נדבקו לעורי .
לפתע קם הזקן ממקומו וניגש אלי .
" סלחי לי מאוד , גברתי הצעירה , על שאני פונה אלייך בצורה כזאת " ,
אמר והתיישב לידי .
" אני יודע שזה מאוד לא מנומס , בייחוד מאחר שאיננו מכירים זה את זה —

לפחות את אינך מכירה אותי , אפילו לא באופן שטחי .
שמי אוּ־בָּה ושמעתי עלייך רבות ,
אך אני מודה שאין בעובדה זו כדי להפוך את התנהגותי למנומסת יותר .
אני מניח שלא נעים לך כאשר פונה אלייך גבר בלתי – מוכר בבית תה ,
במקום זר , בארץ זרה , ואני מבין לחלוטין ללבך .
אבל אני רוצה , למען האמת מוכרח , לשאול אותך משהו .
חיכיתי להזדמנות הזאת זמן רב מכדי שכעת , כשאת כאן ,
אשב לידך ולא אומר דבר .
“ אם לדייק בדברי , חיכיתי לזה ארבע שנים .
לעתים קרובות פסעתי הלוך ושוב בשעות אחר הצהריים שם ,
ברחוב הראשי המאובק , שאליו מגיע האוטובוס המביא את התיירים
המעטים הנקלעים למחוזותינו .
לפעמים , כאשר צצה ההזדמנות , באותם מקרים נדירים שבהם נוחת מטוס מעיר הבירה ,
נסעתי אל שדה התעופה הקטן שלנו וחיפשתי אותך , אך לשווא .
“ לקח לך זמן להגיע .
“ אני לא רוצה לבוא אלייך בטענות , אנא , אל תביני אותי לא נכון .
אבל אני אדם זקן שאינו יודע כמה שנים נותרו לו לחיות .
בארץ שלנו מזדקנים האנשים במהירות ומתים מוקדם .
חיי מתקרבים לקצם , אך עדיין יש לי סיפור לספר , סיפור המיועד לאוזנייך .
“ את מחייכת .
את חושבת שיצאתי מדעתי ,
שאני קצת משוגע או לכל הפחות תימהוני ?
יש לך זכות מלאה לחשוב כך .
אבל אנא , אל תתעלמי ממני .
כל זה עשוי להישמע לך מאוד מסתורי ומוזר ,
ואני מודה שאין בהופעתי החיצונית כדי לעורר אמון .
הלוואי שהיו בפי שיניים בורקות בלובנן כמו שלך ,
ולא הגדמים החומים האלה , שאינם מאפשרים לי ללעוס עוד ,
חורבות השיניים שהיו .
עורי מצומק ויבש ומידלדל מזרועותי , כאילו נתלה שם לייבוש .
אומרים שסירחון נודף מפי , רגלַי מלוכלכות ומכוסות שריטות
עֵקב עשרות שנים של הליכה בסנדלים זולים ; חולצתי ,
שהיתה לבנה פעם , היתה צריכה להיזרק לאשפה כבר לפני שנים רבות .
האמיני לי , אני אדם אוהב ניקיון , אבל את רואה מהו מצבה של ארצנו .
מביש .
אני מודע לכך לחלוטין , אבל איני יכול לשנות זאת ,
ונדרשו לי שנים רבות ללמוד לקבל את מה שאין ביכולתי לשנות .
אל תניחי להופעתי החיצונית להטעות אותך .
אל תראי את שלוותי כחוסר עניין או כוויתור .
אין דבר רחוק יותר מן האמת , יקירתי .
“ אבל אני סוטה מהנושא , ובעינייך אני רואה שאני מעמיד בניסיון את סבלנותך .
אנא , סלחי לי על כך ואל תתעלמי ממני .
הרי איש אינו ממתין לך , האם אני צודק ?
הגעת לבדך , בדיוק כפי שציפיתי .
הקדישי לי דקות אחדות מזמנך .
שבי איתי כאן עוד מעט , יוליה .
“ את נדהֶמֶת ?
עינייך החומות היפהפיות הופכות אפילו רחבות יותר ,
וזו הפעם הראשונה שאת באמת מביטה בי .
את נבהֶלֶת .
את שואלת את עצמך כיצד בשם שמים אני יודע את שמך ,
שהרי מעולם לא נפגשנו , וזה לך הביקור הראשון בארצנו .
האם ייתכן שזה רק מקרה ?
את תוהה אם ייתכן שראיתי במקום כלשהו תגית עם שמך
על המעיל שלך או על התרמיל הקטן שלך .
לא , לא ראיתי , האמיני לי .
אני יודע את שמך בדיוק כפי שאני יודע את יום ושעת הולדתך ,
אני יודע שיוּלֶה הקטנה לא אהבה דבר יותר מאשר לשמוע סיפורים מפיו של אביה ,
והייתי יכול לספר לך כאן ועכשיו את האגדה החביבה ביותר על יוּלֶה .
הסיפור על הנסיך , הנסיכה והתנין .
“ יוליה ווין נולדה בעשרים ושמונה באוגוסט 1968 בעיר ניו יורק .
האֵם אמריקאית , האב בורמזי .
שם המשפחה שלך הוא חלק מהסיפור שלי ,
חלק מחיי מאז זחלתי מתוך רחמה של אמי לפני חמישים וחמש שנה ,
ובארבע השנים האחרונות לא עבר יום שבו לא חשבתי עלייך .
אסביר לך הכול בהמשך , אבל קודם כול הרשי לי להציג בפנייך את שְאֵלתי :
האם את מאמינה באהבה ?
“ את צוחקת .
כמה יפה את .
אני מתכוון לזה ברצינות .
האם את מאמינה באהבה , יוליה ?
“ מובן מאליו שאיני מדבר על אותו פרץ תשוקה
שאנו חושבים שלא ייפסק כל ימי חיינו ,
זה הגורם לנו לעשות ולומר דברים שעליהם אנו מתחרטים אחר כך ,
זה הרוצה לגרום לנו להאמין שלא נוכל לחיות בלי אדם מסוים ,
זה הגורם לנו לרעוד מרוב פחד מעצם המחשבה שאנו עלולים לאבד את האדם הזה .
זה רגש ההופך אותנו עניים יותר ולא מעשיר אותנו ,
כי אנו רוצים להחזיק בזה שאין ביכולתנו להחזיק בו ,
כי אנו רוצים להיצמד אל זה שאין ביכולתנו להיצמד אליו .
איני מתכוון גם למשיכה הגופנית או לאהבה העצמית ,
הטפיל הזה הנהנה כל כך להתחפש לאהבה אלטרואיסטית .
“ לא , אני מדבר על האהבה ההופכת את העיוורים לרואים .
על האהבה החזקה יותר מהפחד .
אני מדבר על האהבה המפיחה היגיון בחיים ,
שאינה מצייתת לחוקי הניוון ,
שגורמת לנו לגדול ואינה מכירה גבולות .
אני מדבר על ניצחון האדם על האנוכיות ועל המוות .
“ את נדה בראשך ?
את לא מאמינה בכך ?
הו , אינך יודעת בכלל על מה אני מדבר ?
זה לא מפתיע אותי , גם אני חשבתי בצורה דומה לפני שפגשתי את אביך .
חכי מעט , את תביני לְמה אני מתכוון מיד לאחר שאגמור לספר לך
את הסיפור שאני נושא איתי כבר ארבע שנים .
אבל אני נאלץ לבקש שתגלי קצת סבלנות .
כבר נעשה מאוחר ואת ודאי עייפה מהנסיעה הארוכה .
אני מצדי חייב לנקוט חסכנות עם כוחותי , ואני מבקש את הבנתך
אם אפרד ממך עכשיו .
אם זה מתאים לך , נשוב ונתראה מחר בבוקר , באותו הזמן ,
ליד השולחן הזה , בבית הקפה הזה .
אם מותר לי רק להוסיף ולהזכיר כי כאן פגשתי את אביך ,
וכדי להיות כן לחלוטין , הרי שם , על השרפרף שלך , הוא ישב והחל לספר .
ואני ישבתי כאן , במקום הזה , משתומם —  כן , אני מודה בכך ,
לא מאמין ומבולבל .
לפני כן מעולם לא שמעתי בן אדם מספר בצורה כזו .
היכולות מילים להיות בעלות כנפיים ?
האם הן יכולות לרחף באוויר כמו פרפרים ?
האם הן יכולות לסחוף אותנו , לשאת אותנו אל עולם אחר ?
האם הן יכולות לגרום לנו להזדעזע כמו איתני הטבע המרעידים את האדמה ?
האם הן יכולות לפתוח את אחרוני חדרי נפשנו החשאיים ?
איני יודע אם מילים לבדן מסוגלות לעשות זאת ,
אבל עם הקול האנושי הן יכולות , יוליה ,
ולאביך היה ביום ההוא קול שכמותו יש לנו אולי רק פעם בחיים .
הוא לא סיפר , הוא שר , ואף שהוא לחש ,
לא היה אדם אחד בבית התה הזה שדמעות לא עלו בעיניו
לשמע צליל קולו בלבד .
עד מהרה נוצר סיפור מהמשפטים שלו ,
ומהסיפור נוצרו חיים שהתגלו בכל הכוח והמאגיה שלהם .
מה ששמעתי הפך אותי למאמין כמו אביך .
" ' אינני אדם דתי , והאהבה , אוּ־בָּה , האהבה היא הכוח היחיד שבו אני באמת מאמין.'
אלה היו המילים של אביך . "
אוּ־בָּה הביט בי והתרומם .
הוא הניח את ידיו זו על זו לפני חזהו , בלי לשלב אותן ,
קד קידה מרומזת ועזב את בית התה בצעדים מהירים וברגל קלה .
הבטתי בעקבותיו עד שנעלם בהמולת הרחוב .
לא , רציתי לקרוא לאחר מכן , לא , אינני מאמינה בשום כוח ההופך עיוורים לרואים .
אינני מאמינה בנסים ולא במאגיה .
החיים קצרים , קצרים מכדי שנבזבז את הזמן על תקוות כאלו .
אני נהנית מהם כפי שהם במקום ליצור אשליות לעצמי .
האם אני מאמינה באהבה ?
איזו מין שאלה .
כאילו היתה האהבה דת שאפשר להאמין או לא להאמין בה .
כאשר הייתי בת שמונה־עשרה חלמתי על הנסיך שיבוא ויציל אותי ,
וכאשר הוא בא , נאלצתי ללמוד שנסיכים קיימים רק באגדות ,
ושהאהבה עושה אותנו עיוורים .
לא , רציתי לקרוא בעקבותיו של הזקן , אינני מאמינה בשום כוח החזק יותר מהפחד ,
אינני מאמינה בניצחון על המוות .
לא .
לא .
במקום זאת ישבתי על השרפרף שלי , ממוטטת ומכווצת .
עדיין שמעתי את קולו , הוא היה רך ומלודי , ובעדינותו לא היה שונה מקולו של אבי .
מילותיו הדהדו בראשי כאילו היו הד שאינו רוצה להתפוגג .
שבי איתי כאן עוד מעט , יוליה , יוליה , יוליה ...
האם את מאמינה באהבה ...
המילים של אביך , של אביך ...
היה לי כאב ראש והרגשתי סחוטה ,
כאילו התעוררתי מחלום בלהות שלא הפסיק לענות אותי .
סביבי זמזמו זבובים והתיישבו על שערות ראשי ,
על המצח שלי ועל ידַי .
חסר לי הכוח לגרש אותם .
מולי היו מונחות שלוש עוגיות יבשות , ולשולחן היה דבוק סוכר חום .
רציתי ללגום לגימה מהתה שלי .
הוא היה קר וידי רעדה .
אצבעותי לפתו את הכוס , והיא החליקה מידי באיטיות ,
כמו בהילוך איטי יכולתי לראות כיצד היא מחליקה ככל שהידקתי את אחיזתי .
רעש הזכוכית המתנפצת על הרצפה .
מבטי האורחים האחרים .
כאילו הפכתי ארון קיר ובו כוסות .
מדוע הקשבתי זמן רב כל כך לאיש הזר הזה ?
יכולתי לבקש שישתוק .
היה עלי לומר לו בצורה ברורה , שאינה משתמעת לשתי פנים ,
שיעזוב אותי במנוחה .
יכולתי לקום ממקומי .
משהו החזיק בי .
רציתי לפנות משם , אולם אז הוא אמר :
יוליה , יוליה ווין .
מעולם לא הייתי יכולה לתאר לעצמי שעם הזכרת שמי
אני אבהל בצורה כזאת .
פעימות לבי דהרו .
מאין ידע את שמי ?
מה עוד ידע עלי ?
האם הכיר את אבי ?
מתי ראה אותו בפעם האחרונה ?
האם יודע הוא אם אבי עדיין בחיים ?
היכן הוא נמצא ?
