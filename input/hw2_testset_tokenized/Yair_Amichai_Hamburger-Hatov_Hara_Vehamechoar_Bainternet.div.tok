כמו הרבה המצאות טובות אחרות , גם רשת האינטרנט נולדה בטעות .
רשת האינטרנט נולדה בשנות השישים של המאה העשרים , בתקופה שבה מעצמות העולם היו בשיאו של מרוץ החימוש .
בהתאם לרוח התקופה ניסו חוקרי משרד ההגנה האמריקאי לפתח אמצעי תקשורת שיוכל להבטיח את הישרדות המידע במקרה של שואה גרעינית .
החוקרים האמינו שפיזור המידע החשוב מנקודה אחת לרשת גדולה של מחשבים , יאפשר לו להמשיך להתקיים .
זמן חלף , והרשת הצבאית התפתחה לרשת אקדמית , ומשם הדרך היתה קצרה להפיכתה לרשת האינטרנט שאנחנו מכירים היום .
חמישים שנה חלפו מאז יצא האינטרנט לדרכו , וכיום אין לנו שום אפשרות לדמיין את חיינו בלעדיו .
אנחנו עושים כל דבר בעזרת האינטרנט , מבדיקת מזג האוויר בבוקר כדי לדעת איך להתלבש , דרך מענה על מיילים והזמנת כרטיסי טיסה ומלונות לחופשה ברומא , וכלה בהרחבת הידע שלנו בנושא אמנות אקספרסיבית .
רבותַי , הכול ברשת .
חיי החברה , הפנאי , הלימודים , העבודה —  ה־כ־ו־ל .
בדומה לרוב החידושים הטכנולוגיים , המדיום החדש התקבל בחשדנות ובביקורתיות על ידי הקהל הרחב .
ב־ 1998 ליוו חוקרים מאוניברסיטת קרנגי מלון בארצות הברית , בהובלת פרופסור רוברט קראוט , קבוצה של גולשי אינטרנט למשך שנה .
החוקרים הגיעו למסקנה שהאינטרנט פוגע באדם בצורה קשה ביותר :
הגלישה באינטרנט גורמת לדיכאון , לירידה בקשרים משפחתיים וחברתיים ולעוד שורה ארוכה של בעיות .
מאמרם של החוקרים פורסם בכתב העת של איגוד הפסיכולוגים האמריקאי והִכה גלים .
בתגובה למאמר האקדמי נדבקה גם העיתונות בבהלה , וכותרות מפחידות החלו להתפרסם בנוגע למה שהאינטרנט עושה לחיינו ועוד יעשה להם :
" האינטרנט המדכא " , " הטכנולוגיה משפיעה לרעה על ילדינו " , " קִדמה או קריסה ? " .
באותה תקופה הפכו המילים " אינטרנט " ו"בדידות " למילים נרדפות כמעט , והמדיום החדש נתפס כאיום על החברה .
אני זוכר שכאשר קראתי את המאמר של קראוט ושותפיו , חשתי מוטרד .
למרות הבימה היוקרתית ומעמדם הרם של החוקרים , היתה בי מחשבה שסירבה להרפות .
לבסוף הבנתי מה הפריע לי :
המחקר לא בחן כלל את מה שעושה האדם עם המדיום החדש שברשותו .
החוקרים ראו את המשתמשים באינטרנט בצורה סטריאוטיפית , וכמו כל סטריאוטיפ ) " כל הנשים רגשניות " , " כל הצרפתים חסרי נימוס " ( , היתה זו ראיית עולם דיכוטומית .
החוקרים לא הבחינו בין הגולשים ולא שאלו את עצמם —  מי הם אותם גולשים ?
מהי האישיות שלהם ?
האם הם חרדתיים ?
סקרנים ?
מאושרים ?
מה הביא אותם לגלוש באינטרנט —  רצון לחברה ?
למידע ?
מאמרם של קראוט ושותפיו בשנת 1998 , היה הגפרור שהצית מבחינתי הכול .
בשנים הראשונות לקיומה של רשת האינטרנט כמעט שלא היתה התייחסות כלפיה מצד מדע הפסיכולוגיה , וההתייחסות המעטה היתה שלילית .
האופן שבו התייחסו טובי החוקרים לאינטרנט אִתגר אותי לבחון את העניין בעצמי .
הרגשתי שהתשובה מורכבת יותר ממה שנראה על פני השטח , אבל לא ידעתי אם יש ממש בתחושה שלי והחלטתי לבדוק את הנושא .
הרגשתי כמו האדם הראשון על הירח , דורך על אדמה שכף רגל אדם לא היתה בה מעולם , בוחן בריגוש תחום שאיננו קיים .
האם באמת האינטרנט גורם לדיכאון ?
באותן שנים חשתי בודד במערכה .
ב־ 1999 , בקוקטייל חגיגי של המחלקה לפסיכולוגיה , שבה עבדתי , ניגש אלי פרופסור לפסיכולוגיה , אחד מהמפורסמים יותר .
הפרופסור גחן אלי באצילות , השניות עברו כמו נצח , ובמבט חמור סבר החל ללחוש בקול רם , כדי שכל הסובבים אותנו יוכלו לשמוע , " יאיר , מה לפסיכולוגיה ולאינטרנט ? "
מטון דבריו הבנתי שהיתה זו שאלה רטורית שלא נועדה לאפשר לי לתת תשובה אמיתית .
בנקודה זו הבנתי שהעניין שלי בחיבור שבין הפסיכולוגיה לאינטרנט היווה חציית גבול לא מדובר .
הפרופסור ראה את עצמו כמי שמייצג את מדע הפסיכולוגיה , עולם המבקש להבין את נפש האדם , עולם תוכן הנבדל מהמדעים המדויקים , ומהמחשבים העוסקים בטכנולוגיה ובמכונות .
והנה אני , יאיר , החוקר הצעיר והלא מנוסה , מנסה לחבר את הבלתי ניתן לחיבור .
נדרשו לי כמה שניות להתאושש , ובסופן ניסיתי להסביר לפרופסור המכובד שהאינטרנט בנוי קודם כול מהאנשים שמשתמשים בו , וכל מקום שיש בו אנשים , יהיה רלוונטי למחקר פסיכולוגי , ואולם לא הצלחתי לשכנע אותו בכך .
המחקר הראשוני שביצעתי באותה תקופה בתחום הפסיכולוגיה של האינטרנט הביא אותי לשנות את כל מיקודי המקצועי ולהשקיע את כל כוחי מעתה ולהבא בהבנת השפעתו של האינטרנט על חיינו .
תחום זה מרתק ומרגש אותי מהיום הראשון שהתחלתי לעסוק בו ועד היום הזה .
מאז אותו מפגש עברו חמש־עשרה שנה שבהן התפרסמו אלפי מאמרים המהווים יחדיו תשובה מקיפה לשאלה " מה לפסיכולוגיה ולאינטרנט " .
אני משווה את חווייתי לחוויות של מגלי הארצות ושל חוקרי החלל .
הייתי בר מזל שיחד עם קבוצת חוקרים קטנה , שגדלה והלכה עם השנים , בנינו תחום מדעי חדש ומלהיב .
היום , כראש המרכז לחקר הפסיכולוגיה של האינטרנט במרכז הבינתחומי בהרצליה , אני חש גאווה שהייתי חלק מבנייתו של תחום חדש וחשוב זה .
אני מרגיש שהגיע הזמן לכתוב ספר תשובה מקיף שיסביר את הקשר שבין הפסיכולוגיה לאינטרנט .
הספר ייפתח בתיאור תרומתו של זיגמונד פרויד , אבי הפסיכואנליזה , להבנת ההתנהגות שלנו באינטרנט , וימשיך בהכרת המאפיינים המיוחדים לאינטרנט , היוצרים סביבה פסיכולוגית ייחודית .
אחר כך נבחן את האופן שבו האינטרנט יכול להוות מגרש מפצה , מקום שבו אנשים יכולים לברוא ולהגדיר את עצמם מחדש .
לאחר מכן נראה כיצד באות לידי ביטוי החברוּת והרומנטיקה בעידן האינטרנט , כיצד מתרחשים התהליכים הקבוצתיים באינטרנט , ומה יכול לעשות מנהיג במגרש האינטרנטי .
עוד נלמד על ההיבטים האלימים בהתנהגות האדם , שבאים לידי ביטוי באינטרנט , ונבחן את האתגרים שלנו כהורים אל מול שלל השפעות האינטרנט על ילדינו .
נבחן גם כיצד האינטרנט יכול לעזור לקשישים להשיג שליטה רבה יותר בחייהם בגיל הזהב , כיצד יכול האינטרנט לעזור לנו במימוש העצמי האישי שלנו דרך פעילות התנדבותית מקוונת ולהביא לשיפור מערכות יחסים בין קבוצות יריבות .
נסיים בחיזוי , לאן מתקדם האינטרנט וכיצד ניתן להשתמש בו כדי לשפר את רווחתנו הפסיכולוגית .
ההמצאות הטכנולוגיות בכלל , והאינטרנט בפרט , משתנות חדשות לבקרים .
בזמן שיחלוף מהרגע שבו סיימתי את כתיבת הספר ועד לרגע שתסיימו את קריאתו , ייוולדו עוד אתרים וטכנולוגיות שלא היו קיימים קודם , ואולם חשיבותו של הספר גדולה בהרבה מהמצאה טכנולוגית כזו או אחרת .
ללא ההסתכלות הפסיכולוגית אי אפשר להבין את ההתנהגות האנושית באינטרנט .
ההתמקדות בנפשו של האדם תקנה לכם תובנות שיתקיימו הרבה לאחר עלייתן ונפילתן של אופנות אינטרנטיות כאלו או אחרות .
ספר זה רלוונטי לכל מי שרוצה ללמוד כיצד משפיע האינטרנט על חיינו .
מטרתי היא להעניק לכם , הקוראים , תובנות אמיתיות שיעזרו לכם לעשות באינטרנט שימוש שישפיע באופן חיובי על חייכם .
צירפתי בסוף הספר נספח שמטרתו להסביר ולפרש בקצרה מונחים הרלוונטיים לעולם האינטרנטי .
