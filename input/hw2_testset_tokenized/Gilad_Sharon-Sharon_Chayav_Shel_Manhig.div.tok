מועדון ערב ראש השנה
בערב ראש השנה 1967 , כשהייתי בן 11 חודשים , נהרג אחי הגדול גור בתאונת נשק .
גור היה כמעט בן 11 , וזה היה ללא ספק האירוע שהשפיע עלי , על הבית והמשפחה יותר מכול .
הייתי ככל הנראה נוכח , וכך גם אחי עמרי , שהיה כבר בן שלוש .
אני לא יודע מה הוא ראה ומה הוא זוכר , אבל אין לי ספק שמשהו עמוק קרה גם לו .
מתחת לכל השכבות שלי , אי שם בבסיס , יש בין השאר עצב עמוק , שהאירוע הנורא ההוא הוא מקורו .
לילות של בכי במיטה ושנים של פצע כואב הם כאין וכאפס לעומת מה שעבר על ההורים שלי .
הצער , הגעגועים , התחושה שאפשר היה אחרת .
אובדן של חיים שלמים מלאי הבטחה , של ילד מיוחד , בעל חוש הומור נהדר , מנהיג טבעי בין חבריו ופרשׁ מעולה כבר בגילו הצעיר , כך למדתי במהלך השנים .
בהיגיון שלי אני מייחס את העובדה המדהימה שאבא שלי לא פגע בעצמו , להיותנו .
בזכות העובדה שהיו עוד ילדים ואישה .
כי אחרת כמה סבֶל יכול אדם להכיל , ולשם מה .
וזאת בלי קשר לכוחו ולחוסנו , והוא חזק מאוד , אבא שלי , גם פיזית וגם מנטלית .
גם תחושת האחריות המפותחת שלו , שלא נעצרת במשפחה , סייעה רבות .
אבל היותו רגיש כל כך ואינטליגנטי להפליא לא סייעו בידו במאבק להישאר בחיים ולשמור על שפיות .
לדעתי תכונות אלו היו מעמסה בנסיבות ההן .
" עוצמת הכאב איננה פוחתת עם השנים , רק המרווחים בין הדקירות ארוכים יותר . "
כך הוא ניסח זאת פעם באופן חד ורגיש .
אבא שלי חזר ממלחמת ששת הימים עטור ניצחון ותהילה , הוא חזר מהמלחמה עטוף באהבת העם .
אני חושב שאז התחילו להישמע הקריאות שנמשכו שנים אחר כך , " אריק מלך ישראל " .
לפתע פתאום ההורים שלי מצאו את עצמם במצב שלא הכירו .
אבא שלי יצא מהאנונימיות , קהל גדול ואוהב הקיף אותו , והיה כמעט בלתי אפשרי לצאת לרחוב או לקולנוע .
למרות כל זה ובלי קשר , אמא שלי לילי תמיד אמרה שהוא חזר אחֵר מהמלחמה , כמו בשיר היפה שכתב דוד עתיד :
לומדים לחזור להרגלים הישנים
אבל פניך , נערי , נותרו שונים [ ... ]
עמְדי בשער , נערה , עמדי בשער ,
אני חוזר אלייך בדרכי עפר .
הייתי נער , נערה , הייתי נער ,
עכשיו חייכי אלי מוּכּרת ויפה .
היתה שרה עם הרדיו ונעצבת .
כל ההרג והשכול , הפציעות והכאב השפיעו עליו .
הוא קשוח , אבל כמו שאמרתי , רגיש .
אחרי המלחמה אבא שלי הספיק לסייר עם גור באזורים שנפתחו לפתע בפני ישראלים , ונשארו בבית תמונות .
אבל אז , כמו בטרגדיה יוונית , בא האסון .
ומאז , שנה אחרי שנה , בערב ראש השנה בשעה 10 בבוקר בדיוק , מתייצבים חברינו הקרובים בבית הקברות בקריית שאול .
לא מודיעים לאף אחד , הם פשוט באים .
הקהל הקטן שנאסף מדי שנה הוא סיפורם של חברינו ושל המשפחה שלנו .
מה שעשו הזמן והאירועים למשפחתי ולחברינו , קיבל ביטוי בקהל , שכל פעם חסר בו מישהו נוסף , כמו בשירו של עודד פלדמן שביצעה להקת חיל האוויר על המיתרים שפוקעים והמנגינה שבכל זאת ממשיכה .
בין הבאים היו סבתי וְיֶרה , שנפטרה ב־ 1988 , משה לוין ( קוֹקלָה ) ואשתו היפה והמסורה לאה .
קוקלה התגייס לצנחנים כשאבא שלי היה המג"ד .
הוא התבלט מיד כחייל אמיץ והפך לקצין כריזמטי ונועז .
הוא היה גדול וחזק .
הוא בלט בין מקימי סיירת מטכ"ל , וזמן מה לאחר שחרורו התגייס למוסד והגיע לתפקיד ראש אגף המבצעים בארגון .
קוקלה היה נון־קונפורמיסט , הוא לא התחנף לאף אחד ונודע כקשוח במיוחד , כלפי פקודיו ומפקדיו כאחד .
איתנו הוא היה רך ומלא הומור .
הוא נהג לקחת אותנו לים עם עוֹגי , כלב הבוקסר שלנו , בשנים הראשונות , כשהורי עוד היו מרוסקים .
מיד לאחר האסון הוא התייצב , שתקן כדרכו , ונשאר .
" יש לי כבוד לאנשים , אבל רק אל אריק יש לי יראת כבוד , " אמר פעם לאשתו
כשחזר מהצגת תוכניות לאחד מראשי הממשלה .
אבא שלי לא היה בשום תפקיד בכיר אז , אבל זה לא שינה דבר .
אורי דן , שהיה עיתונאי וסופר בינלאומי , היה שם תמיד .
הוא נשלח ב־ 1954 ככתב העיתון הצבאי " במחנה " לסקר את פעולות התגמול .
אבא שלי שלח אותו לקורס צניחה .
אורי , שבכל הקשור לעבודתו העיתונאית היה קיצוני ונחוש , כמו גם בשאר העניינים , עמד במשימה .
הוא הצטרף לפעולות התגמול , צנח במיתלה ב־ 1956 בזמן מבצע קדש , הצטרף לאבא שלי במלחמות , צילם ותיעד .
בהמשך הוא היה בקרבות בווייטנאם , בקפריסין , בקוסובו ועוד .
יותר מ־ 50 שנה הוא ליווה אותו , והיה לידו תמיד .
מי שניהל את הטקס ביד רמה היה רֵיבּ שלמה מיידנצ'יק , ראש כפר חב"ד עם זקנו הלבן ועיניו הכחולות והעמוקות שזיק עליז וטוב תמיד ריצד בהן .
מיידנצ'יק , שהיה נהג קטר גאה , לא נפרד אף פעם מכובע הקסקט של רכבת ישראל אותו חבש מעל לכיפה .
הוא היה קם לעבודתו ברכבת לפני אור ראשון , ובסיום יום העבודה היה מתפנה לענייני השתדלנות .
הוא הכיר את כולם , וכולם הכירו וכיבדו אותו , מפני שמעולם לא דאג לעצמו אלא לענייני חב"ד בלבד .
מיידנצ'יק עבד כנהג קטר עוד ברוסיה , לפני שעלה ארצה ולפני שהכיר את החב"דניקים וחזר בתשובה .
שנים ניסיתי לחוקרו על הרפתקאותיו בפונדקים , לאורך המסילות הארוכות ללא קץ ברוסיה , אולם הוא לא הסכים לומר דבר .
מבחינתו הוא נולד כשנפגש עם חסידיו של הרבי מלובביץ' .
גם בקרב חסידי הרבי היה מיידנצ'יק מהנחרצים ביותר .
הוא האמין בכל לבו שהרבי הוא המשיח , וסירב להאמין שמת .
" לא נראה לך שקצת הגזמתם עם הקטע הזה ? "
הייתי שואל אותו , והוא —  כלא שומע .
בזכות הרבי גם הכרנו אותו .
לאחר מותו של גור שלח הרבי מכתב לאבא שלי ובו נאמר בין השאר , " שאז נודע לתהילה שֵם מר ] שרון [ כמפקד ומגן על ארצנו הקדושה ותושבי ] ה [ ובעל תכונות נפש אצילות , והשם יתברך האיר פניו אליו והנחילנו הצלחה בפעולותיו ועד לניצחון לא ישוער . "
למיידנצ'יק זה הספיק , הוא לא היה צריך יותר מזה , הוא התייצב כמו חייל .
מוטי לוי , הלוא הוא " מוטי שלנו " , לא נפקד מעולם .
מוטי היה נהגו של אבא שלי בצבא מאז 1967 .
הוא ליווה אותו במלחמת ההתשה , במלחמה בטרור בעזה ובמלחמת יום כיפור .
מוטי החזיק בכל רישיונות הנהיגה האפשריים , ולא נתן לאף אחד אחר לנהוג ברכב בו היה אבא שלי .
הוא דאג לו כאילו היה אביו שלו .
מוטי היה נהג מצטיין כל כך , עד שאת הסיגריות מסוג אסקוט אותן נהג לעשן , היה מרוויח בהתערבויות עם שאר נהגי אלופי המטה הכללי בזמן ישיבות מטכ"ל :
הוא היה מצליח להחנות את הפלימות' הצבאי הגדול תוך ביצוע תמרון קשה במיוחד של סיבוב מלא וכניסה לחניה צרה .
במלחמת יום כיפור מוטי נפצע קשה , ושכב במשך 14 חודשים כשהוא כולו בגבס ולא מסוגל לזוז .
אמא שלי היתה מביאה לו את המאכלים החביבים עליו , ובמיוחד מרק שעועית .
כשהתאושש , בא לעבוד עם הורי במשק ואז , זמן לא רב אחרי שקם מפציעתו , בעת הפגנה של יהודים , אנשי שמאל קיצוניים מקיבוץ כרם שלום , אשר מחו על עמדתו הפוליטית של אבא שלי , פרצו המפגינים האלימים למשק ושברו את רגליו של מוטי שוב .
הוא נאלץ לשכב שמונה חודשים נוספים בגבס עד שהחלים .
לאחר מכן ניהל את המשק במשך שנים ארוכות כשאבא שלי כיהן כשר בממשלות ישראל .
עוד הגיעו אולגה אחותה הגדולה של אמי ושמעון בעלה ניצול מחנות ההשמדה ובניהם , יפה אחותה של אמי , הדוד סַפי , שיקשה עלי להסביר איך בדיוק הוא קרוב משפחתנו , אבל שנים של הכרה וגאווה בכך מצדו ומצדנו קיבעו באופן מוחלט עובדה זו .
ספי פוחצ'בסקי , בן למשפחת איכרים מראשון לציון , היה בעל ידיים טובות , ידע לזמור גפנים , ובכל שנה בחורף היה מגיע למשק למטרה זו .
" צריך לזמור את הגפן כשהיא כבר לא מטפטפת כשזומרים אותה , וכשהיא עדיין לא מטפטפת , " הסביר לי כדי שאבין שיש חלון הזדמנויות שאסור להחמיצו .
אני הייתי צעיר והוא כבר מבוגר , סבא , כשהיה מטפס על הגגות כדי להגיע לענפי הגפן .
" בחייך , ספי , תשאיר לי את זה , " הייתי אומר לו , אבל הוא כבר למעלה .
" תעשה כמוני , " אמר לי ודילג מעל שער ברזל גבוה בתנועה לוליינית של מתעמלת רומנייה .
אפילו לא חשבתי לנסות .
עוד הגיעו שרה מַנקוּטה , החברה והשכנה מצהלה , דב שיאון , חבר ותיק של אבא שלי , אריאלה קיש , חברתה הטובה של אמא שלי ושותפתה ליגון —  אריאלה איבדה את בתה באותה התקופה —  דני צור , חברו של גור לכיתה בצהלה , שממשיך להתייצב גם אחרי 40 שנה באזכרות , גבי ויעל כהן , ראובן אדלר החבר הקרוב , רחל קרמרמן , אברהם קרן , אלי לנדאו ועוד חברים .
מאז שהתחילו לקחת אותנו , את אחי ואותי , לאזכרות בשנות ה־ 70 , לא החמצתי אחת .
לפני הטקס אנחנו משקים את ערוגת הפרחים הקטנה , ובמגרפת קוּלטיבָטוֹר קטנה מגרפים מסביב .
בשנים ההן ניצב ברוש גדול בצמוד לחלקת הקבר , בין ענפיו נהגנו להסתיר את המגרפה והמשפך .
בחלקה הקטנה קבורה מרגלית אמו של גור , ולצדה גור .
מרגלית , גלי , כפי שכונתה , אחותה של אמי , היתה אשתו הראשונה של אבא שלי .
היא נהרגה בתאונת דרכים בשנת 1962 , כשגור היה בן חמש .
היא היתה אהובת נעוריו של אבי , והמכה היתה קשה עבורו .
אבל עוד יותר קשה היה לו להתמודד עם היתמות הפתאומית של גור , שהיה צמוד כל העת לאמו בימים ובלילות בהם היה אבא שלי בצבא .
לספר לַילד על מותה של אמו היתה משימה על־אנושית עבורו .
אינני זוכר איך ומתי , אבל ממנו למדתי זאת .
גור סירב להאמין , והשיחה הזו רדפה את אבא שלי לתמיד .
שתי מצבות יש בחלקת הקבר הקטנה והמרובעת , אחת היא אבן בזלת שחורה גדולה ועגולה , קווים נשיים יש לה , אבא שלי הביא אותה מן הצפון אז .
לצדה מצֵבת שיש קטנה , ילדותית ומעוגלת , עומדת .
" היא לקחה אותו אליה , " נאמר אז .
עד 10 בבוקר היו מתאספים כולם , וב־ 10 בדיוק היה מתחיל מיידנצ'יק בטקס .
אחי ואני משני צדיו של אבי , עמרי משמאלו ואני מימינו , מקומות קבועים ללא תיאום .
היו שנים בלי דמעות בעיניו של אבי , רק צבען השתנה מעט .
היו שנים עם דמעה בקצה העין , והיו שנים עם דמעות .
לא בכי , אבל דמעות .
היתה שנה אחת עם גשם שוטף שירד והרטיב את כולם .
היתה לי תחושה שאני תומך בו , גם בגיל צעיר .
עוד כשהייתי ילד קטן , והיינו הולכים באיזה מקום , תחושתי היתה שאני מאבטח אותו , למרות שאובייקטיבית הוא היה גדול וחזק ואני צעיר וקטן .
לא מפני שהוא אחד שצריך שישמרו עליו , ממש לא .
הוא השתתף בקרבות רבים , מהם פנים אל פנים , וגם נפצע מספר פעמים .
גם לאחר שהשתחרר מהצבא , במשק , ראיתי אותו אוכף את הסדר לבדו , ביד חזקה , מול מסיגי גבול וגנבים , בעיקר במכת גב היד , חבטה ייחודית לו , שלא ראיתי בשום מקום אחר .
ובכל זאת , למרות שלא ביקש זאת מעולם , תמיד הרגשתי צורך לשמור עליו .
באזכרות היה לי קושי מיוחד , קושי לראות אותו בסבלו .
אמא שלי , אחיותיה ועוד חברה עמדו בצל הברוש הגדול שאיננו עוד , עמדו מימין לי ובאלכסון , מול הצלע הניצבת של חלקת הקבר .
בתווך עמד מיידנצ'יק .
מאחורינו עמדו כל חברינו .
פרקי התפילה נקראו ומזמורי תהילים של אותיות השם הוקראו על ידינו ועל ידי הנוכחים .
מתוך ספרי תפילה קטנים אותם חילק מיידנצ'יק , הוא היה קורא בשמו של אחד הנוכחים ומוודא שהלה יודע היכן לקרוא .
אבא שלי קרא קדיש בקול בוטח .
את הסבל ראיתי בעיניים ולא שמעתי בקול .
בתום הטקס היו כולם נשארים עוד זמן מה ומדברים .
מיידנצ'יק היה אוסף את ספרי התפילה ואת הכיפות שחילק .
" בברוקלין מכינים כיפות מעורלות של גויים שנימולו , " ציין אורי דן כשראה את מיידנצ'יק אוסף את הכיפות השחורות .
אבא שלי לחץ ידיים לכולם בחום .
הייתי משקה עוד פעם את הפרחים וכולם הלכו לעבר החניה , שם היה מחלק מיידנצ'יק דבש הדרים מכפר חב"ד לכבוד ראש השנה .
אולם האטרקציה האמיתית היתה אצל הדוד ספי , בתא המטען של המכונית :
הוא נהג לפתוח את תא המטען של מכוניתו בחניית בית הקברות , ושם היו מונחים מעשי ידיו , תאנים מיובשות אותן קטף אצלנו במשק , משמשים מיובשים , צימוקים מענבי המשק שלנו , ירקות טריים , מלפפונים חמוצים , פלחי מנגו קפואים , מיצים חצי־קפואים שהתאימו לחום שבדרך כלל שורר בזמן הזה , יינות שהכין בעצמו וליקרים אותם זיקק בעצמו .
כולם היו מתנפלים על הבגז' ובוזזים אותו .
לאבאל'ה שלום ,
אבא , מאוד שמחנו לקבל את מכתביך , גלויותיך ומברקיך .
שראיתי את הגלויה ששלחת חשבתי בהתחלה שזה האמפייר סטייט בילדינג .
אבל אחרי שלילי הקריאה הבנתי שזה המלון בו אתה מתגורר .
היחסים שלי עם עמרי די טובים .
הייתי אצל האורטודנט שלי והוא בדק את שיני , אפילו אני ראיתי שחל שיפור ניכר .
לילי ואני היינו בתוכנית של " להקת פיקוד צפון " , יש לציין שהלהקה היא מצוינת ולפי דעתי הטובה ביותר בצה"ל .
( השירים לא כל כך יפים אבל המערכונים נהדרים . )
היום לא התקיימה פעולה בצופים , ובגלל זה יש לי זמן לכתוב לך .
( גם קודם אבל ודאי גם אתה היית ילד פשוט " אין חשק " . )
אבא ניפחתי את אופני אך קרה תקר .
ספר עוד לא החלפתי ( כי המורה חולה ) .
אני מתגעגע אליך מאוד אבל אפשר לסבול .
סבתא סיפרה לי שהסוסה שמנה ובריאה , אך אני עוד לא ראיתיה מאז נסעת .
נ.ב .
אבא אתה יודע גלעד כבר ממש מתגלגל מצחוק הוא צוחק בלי הפסק עד שלילי מפחדת שתכאב לו הבטן מרוב צחוק .
בנך האוהב אותך מאוד
גור 4.3.67
