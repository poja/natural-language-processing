כשהייתי צעיר ורגיש יותר , חלק לי אבי עצה שמאז לא חדלתי להפוך בה .
" בכל פעם שמתחשק לך להעביר ביקורת על מישהו , " הוא אמר לי ,
" זכור רק שמעטים בעולם זכו ביתרונות שלהם זכית אתה . "
הוא לא אמר יותר מזה , אבל תמיד היתה בינינו תקשורת יוצאת דופן מן הזן המאופק ,
והבנתי שהוא התכוון לומר הרבה יותר .
כתוצאה מכך אני נוהג להשהות
כל הטיה שיפוטית —  הרגל שהביא אותי במגע עם כמה וכמה בריות בעלות אופי ייחודי ;
וגם הפך אותי לקורבנם של כמה וכמה משעממים בעלי ותק .
בעלי מוח חריג מאתרים במהירות תכונה זו כשהיא מופיעה בקרב טיפוסים רגילים ,
וכך קרה שבקולג' הואשמתי שלא בצדק בכך שאני פוליטיקאי ,
כיוון שיגונם הפרטי של אנשים פראיים ובלתי מוכרים היה גלוי וחשוף בפנַי .
רוב הסודות היו כאלה שלא ביקשתי לי —  לרוב העמדתי פנים שאני ישן , עסוק או בלתי יציב ועוין ,
שעה שהבנתי בזכות אות שאין לטעות בו שגילוי אינטימי כבר רוטט באופק ;
משום שגילוייהם האינטימיים של אנשים צעירים , או לפחות האופן שבו הם מובעים ,
הם בדרך כלל חיקויים ספרותיים מגובבים בהדחקות חסרות תחכום .
השהיית השיפוטיוּת היא בבחינת תקווה אינסופית .
אני עדיין חושש שאחמיץ דבר מה אם אשכח זאת , כפי שרמז אבי ביהירות וכפי שאני ביהירות נוהג .
נימוסים בסיסיים הם דבר מה המחולק באופן בלתי שוויוני בעליל בשעת הלידה .
ולאחר שהתרברבתי כך בסובלנותי , אני חייב להודות שגם לה יש גבול .
התנהגות יכולה להיות מושתתת על סלע מוצק או על אדמת ביצות לחה ,
אבל מעבר לנקודה מסוימת כבר לא אכפת לי על מה היא מושתתת .
כשחזרתי מן המזרח בסתיו האחרון רציתי שהעולם ילבש מדים ויתייצב במעין דום מוסרי מתוח לעד ;
לא רציתי עוד טיולים פרועים והבלָחוֹת מיוחסות אל תוך נבכי הלב האנושי .
רק גטסבי , האיש שמעניק את שמו לספר זה , היה פטור מתגובתי —  גטסבי
שייצג את כל מה שחשתי כלפיו בוז טבעי .
אם אישיות היא סדרה רציפה של מחוות מוצלחות , הרי שהיה דבר מה מרהיב בדמותו ,
איזו רגישות מועצמת להבטחותיהם של החיים , כאילו היה קרוב משפחה של אחת
מאותן מכונות מורכבות המתעדות רעידות אדמה ממרחק של עשרים קילומטרים .
להיענוּת זו לא היה כל קשר לאותה נטייה רופסת להשפעה ,
המועלָה למדרגה גבוהה יותר תחת הכותרת " מזג יצירתי " —  היה זה כישרון בלתי רגיל לתקווה ,
מוכנות רומנטית שמעולם לא מצאתי כמוה באף אדם אחר ושלא נראה לי שאי-פעם אמצא .
לא —  גטסבי עצמו היה בסדר בסופו של דבר ; היה זה מה ששיחר לטרוף אותו ,
אותו אבק מזוהם שצף בעקבות חלומותיו , ושביטל זמנית את התעניינותי
ביגונותיו הכושלים ובהתעלויותיו קצרות הנשימה של האדם .
משפחתי היתה בעלת מעמד ושיגשגה מזה שלושה דורות בעיר מערב-תיכונית זו .
משפחת קאראוויי היא מעין שבט , ועל פי המסורת הנהוגה אצלנו אנו צאצאיהם של הדוכסים מבַּקלוּך ,
אבל המייסד האמיתי של השושלת היה אחיו של סבי שהגיע הנה בשנת חמישים ואחת ,
שלח מישהו להילחם במקומו במלחמת האזרחים והקים את חנות כלי הבית הסיטונאית שאבי ממשיך לנהל כיום .
מעולם לא ראיתי את אח-סבי , אבל אני אמור להיראות כמוהו —  במיוחד כפי שנראה בדיוקן הנוקשה למדי
שתלוי במשרדו של אבא .
סיימתי את לימודי בניו הייבן ב-1915 , רבע מאה בלבד לאחר אבי ,
ומעט מאוחר יותר השתתפתי באותה הגירה טבטונית מעוכבת הידועה בשם המלחמה הגדולה . [ 1 ]
נהניתי כל כך ממתקפת הנגד , עד ששבתי הביתה חסר מנוחה .
במקום להיות מרכזו החמים של העולם , המערב התיכון דמה עתה לקצהו הבלוי של היקום
—  כך שהחלטתי לצאת מזרחה כדי לסחור באיגרות חוב .
כל מי שהכרתי היה בעסקי איגרות החוב , כך שהנחתי שיש מקום בתחום לאדם אחד נוסף .
כל דודותי ודודַי דנו בעניין כאילו עסקו בבחירת בית ספר יסודי בעבורי , ולבסוף אמרו , " ובכן —  כ-ן " ,
בפנים חמורות ומהוססות במיוחד .
אבא הסכים לכלכל אותי למשך שנה , ולאחר עיכובים שונים הגעתי למזרח , לתמיד , כך חשבתי ,
באביב של שנת עשרים ושתיים .
הדבר המעשי יותר היה למצוא לי מגורים בעיר , אבל היתה זו העונה החמה ,
וזה עתה עזבתי את אזור הכפר , על כרי הדשא הנרחבים שלו ועציו הידידותיים ,
כך שכאשר בחור צעיר מן המשרד הציע שנשכור בית יחד בעיירה סמוכה ,
זה נשמע רעיון מצוין .
הוא מצא את הבית , איזה בונגלו בָּלֶה ומוכה רוחות בשמונים דולר לחודש ,
אבל ברגע האחרון החֶברה הורתה לו לעבור לוושינגטון , ואני יצאתי אל הכפר לבדי .
היה לי כלב —  על כל פנים הוא היה אצלי כמה ימים עד שברח —  והיו לי מכונית דודג' ישנה
ואישה פינית שהציעה את המיטה , הכינה ארוחת בוקר ומילמלה לעצמה מימרוֹת פיניוֹת מעל לכיריים החשמליות .
הרגשתי בודד משך יום או יומיים , עד שבוקר אחד עצר אותי בדרך מישהו שהגיע מעט אחרַי .
" איך מגיעים מפה לעיירה וֶסט אֶג ? "
הוא שאל בחוסר אונים .
אמרתי לו .
וכשהמשכתי בדרכי כבר לא חשתי בודד .
הייתי מדריך , מורה דרך , בן המקום .
הוא העניק לי באקראי את תחושת החופש של הסביבה .
וכך , עם אור השמש ופרצי העלים הגדלים על העצים , בדיוק כפי שקורה בסרטים בהילוך מהיר ,
נתקפתי באותה ודאות מוכרת כי החיים מתחילים מחדש בבוא הקיץ .
