כששכבה בקרקעית סירת הקאנו , בתוך מים מטונפים בגובה 8 או 10 סנטימטרים ואריג גס מכסה את גופה העייף מהמסע , הרגישה האישה בתנועות המשוט הקצביות של החותרים בני ממלכת בּוֹני , אבל לא הצליחה לראות לאן הם לוקחים אותה .
שלושה ירחים נמשך מסעהּ מפנים הארץ , מרביתו עבר בתוך הקאנו השטה במורד נהרות ובביצות .
היא נמכרה כמה פעמים לאורך הדרך .
בסככה לסירות קאנו ששימשה כ"בַּרַאקוּן " , כלומר כמכלאה , הוחזקו היא ואחרים במשך כמה וכמה ימים , ושם גילתה כי חלק זה של המסע מתקרב לקצו .
עכשיו פיתלה את גופה ודחקה אותו מעל פלג גופו העליון והרטוב של שבוי נוסף השוכב לצדה , אחר כך גררה והעלתה עצמה כנגד דופן הסירה , כדי להרים ראשה ולהציץ מעבר לחרטום .
לפניהם נחה האוֹובּא קוּקוּ , הספינה מטילת האימה , שנועדה לחצות את ה"מים הגדולים " .
היא שמעה עליה באיומים החריפים ביותר שהושמעו בכפר , שם העונש החמור ביותר שניתן להעלותו על הדעת היה להימכר לאדם הלבן שייקח אותך לסיפון האוֹובּא קוּקוּ .
שוב ושוב עלתה הקאנו וירדה על הגלים המקציפים , ובכל פעם שטבל חרטומה במים , ראתה האישה את הספינה באופק , כמו אי שצורתו משונה .
כשהתקרבו , נראתה הספינה יותר כמו קופסת עץ ענקית ושלוש יתדות גבוהות מתרוממות מתוכה .
הרוח התגברה , והיא הריחה ריח מוזר אך מוכר של זיעה , מלווה בצריבה חריפה של פחד ובעקבות חמצמצים של קיא .
רעד חלף בגופה .
משמאל לקאנו ראתה שרטון חול ובלבה גמלה החלטה .
משוטי הקאנו שכשכו בעדינות במים , פעמיים , שלוש וארבע , והיא קפצה מעבר לדופן , והחלה שוחה בפראות כדי לברוח משוביה .
היא שמעה קול נתז כששניים מחותרי הקאנו קפצו אחריה .
רק פגעו במים וכבר שמעה מהומה נוספת , הביטה מעבר לכתפה וראתה אותם מושכים עצמם בחזרה אל הקאנו .
בעודה מדשדשת אל קצה שרטון החול , הבחינה בכריש אפור , גדול ועב גוף , כ-2.5 מטרים אורכו , ולו חוטם מעוגל וקהה ועיניים קטנות , חולף בריחוף לצד הקאנו בדרכו אליה .
החותרים קיללו וחבטו בכריש במשוטיהם , העלו את כלי השיט לחוף , קפצו מתוכו , דשדשו ואחר כך רצו אחריה .
לא היה לה לאן לברוח על שרטון החול והכריש מנע ממנה לחזור למים .
היא נאבקה , אך לשווא .
הגברים קשרו את מפרקי ידיה ואת רגליה בשריגים גסים והשליכו אותה בחזרה לקרקעית הקאנו .
הם חזרו לחתור ועד מהרה החלו לשיר .
כעבור זמן מה היא שמעה , תחילה במעומעם ואחר כך בבהירות מתגברת , קולות אחרים ־ קול הגלים החובטים בגוף הספינה הגדולה , ואת חריקת לוחות העץ שלה .
אחר כך נשמעו צרחות עמומות בשפה זרה .
עם כל טבילת משוט נמרצת של החותרים הלכה הספינה וגדלה והפכה מבעיתה יותר ויותר .
הריחות נעשו חריפים והקולות הרעישו ־ בכי ויללות מאזור אחד בספינה ושירה בקול חלוש ונוגה מאזור אחר ; מהומת ילדים לא נשלטת מלווה במקצב נמוך של ידיים המתופפות על עץ ; מילה או שתיים מובנות לה הסתננו והגיעו לאוזניה :
מישהו מבקש מֶני , מים , מישהו אחר מטיח קללה , פונה אל מיאבֶּקָה , הרוחות .
כשכיוונו החותרים את הסירה כך שתיצמד לדופן הספינה , היא ראתה פנים כהות , ממוסגרות בחורים הקטנים שבדופן הספינה מעל לקו המים , נועצים עיניים בדריכות .
מעליה , עשרות נשים שחורות וילדים שחורים וכמה גברים אדומי – פנים הציצו בה מעבר למעקה .
הם ראו את ניסיון הבריחה על שרטון החול .
לגברים היו פגיונות והם נבחו הוראות בקולות צרודים וצורמים .
היא הגיעה אל ספינת העבדים .
חותרי הקאנו התירו את הקשרים והדפו את האישה לעבר סולם חבלים , שעליו טיפסה יחד עם עוד חמישה – עשר שבויים מהקאנו , כולם עירומים .
כמה מהגברים טיפסו איתם , וכך עשה גם סוחר העבדים השחור שחבש כובע רקום זהב אשר ליווה אותם מסככת הסירות עד לאוֹובּא קוּקוּ .
רוב האנשים בקבוצתה , והיא בכללם , נדהמו ממה שראו , אבל שני שבויים גברים נראו שלווים במידה משונה , ואפילו דיברו עם האנשים הלבנים בשפתם .
היה זה עולם בפני עצמו , עם עצים גבוהים , מגולחי עלים וחסרי ענפים ; מכשירים מוזרים ; ומערכת חבלים שטיפסה לגובה .
חזירים , עזים ועופות הסתובבו בכל מקום על הסיפון הראשי .
לאחד הלבנים היה תוכי מקומי , לאחר היה קוף .
האוֹובּא קוּקוּ היתה כה גדולה שאפילו היתה לה אֶוובּא וַנַטָה ( סירה קטנה ) על סיפונה .
איש לבן אחר , גופו מטונף , גהר עליה , עשה לעברה תנועת זימה וניסה למשש אותה .
היא זינקה עליו , תקעה את ציפורניה בפניו ופצעה אותו כך שדימם בכמה מקומות בטרם הצליח להשתחרר ממנה , בתגובה הצליף בה שלוש פעמים בשוט קטן שנשא .
סוחר העבדים השחור התערב והדף אותה מעליו .
כששבה לעשתונותיה , סקרה את פני השבויות האחרות שעל הסיפון הראשי .
כולן היו צעירות , כמה מהן ילדות .
בכְפרהּ נחשבה לבת גיל הביניים , אבל כאן היתה אחת המבוגרות .
היא נקנתה רק משום שסוחר העבדים השחור הממולח מכר קבוצה גדולה כמקשה אחת , ולא הותיר ברירה לרב החובל אלא לקבל את הצעתו , הכול או כלום .
על הספינה היא נחשבה זקנה .
נראה שרבים מהאנשים על הסיפון מדברים בשפתה , איגְבּוֹ , אף על פי שרבים מהם דיברו אותה באופן שונה ממנה .
היא זיהתה עוד שתי קבוצות אנשים מהאזור שממנו באה , בני אפּא התמימים ובני אוֹטאם החסונים שעורם כהה יותר .
רבים מהשבויים , כך תלמד לדעת מאוחר יותר , שהו זה חודשים על הספינה .
השניים הראשונים כונו על ידי הספנים " אדם וחווה " .
שלושה או ארבעה מהם קרצפו את הסיפון ; רבים מהם נטלו ידיים .
הספנים חילקו קערות עץ קטנות לארוחת אחר הצהריים .
טבח הספינה הגיש לכמה מהם בשר ולחם , ולאחרים את הבטטות המוכרות יותר , בתוספת שמן דקלים .
על הסיפון הראשי התלקחה המולת פעילות רועשת .
איש לבן בעל עור שחור , ספן , צרח " דוֹמוֹנה ! "
( שקט ) כדי לגבור על השאון .
שני לבנים אחרים נראו כבעלי חשיבות מיוחדת למתרחש .
האיש הגדול על הסיפון היה רב החובל , שמילותיו גרמו לשאר הלבנים לנתר .
הוא והרופא עסקו בבדיקת אלה שבאו זה עתה ־ ראש , עיניים , שיניים , גפיים ובטן .
הם בחנו משפחה ־ בעל , אישה וילד ־ שעלו איתה מהקאנו לספינה .
הגבר נלקח , דמעות בעיניו , מבעד לדלת הבריקאדו אל קדמת הספינה .
מעבר לדלת החוסמת היא שמעה זעקות של גבר אחר שחטף פֶּם פֶּם , מלקות .
היא זיהתה את יללות הייסורים שלו כשפת איבּיבּיוֹ .
זמן לא רב לאחר שנבדקה נבח לעברה איש לבן , " רדי למטה !
עכשיו !
מהר ! "
ודחף אותה לעבר חור גדול ומרובע בסיפון .
אישה צעירה שעמדה בקרבת מקום חששה שהיא לא הבינה את הפקודה ולחשה בנימה של דחיפות , " גֶ'מאלה !
גֶ'יֶין גְוַואנגו ! "
כשירדה בשלבי הסולם לסיפון התחתון , תקף את נחיריה סירחון מחריד וגרם לה סחרחורת פתאומית , חולשה ובחילה .
היא זיהתה את ריחו של אַוַואווֹ , המוות .
הריח נדף משתי נשים חולות ששכבו לבדן בפינה אפלה מבלי שאיש יטפל בהן , קרוב לאָתָסָה , " אגן הצרכים " , כפי שקראו לו הלבנים .
הנשים מתו למחרת , גופותיהן הושלכו לים .
כמעט מיד סערו המים , הסתחררו והאדימו .
הכריש שעקב אחר הקאנו שלה זכה סוף סוף בארוחתו .

***


סיפורה של האישה היה מערכה אחת במה שכינה וא"ב דוּבּוֹיס , החוקר והאקטיביסט האפריקאי – אמריקאי הדגול , " הדרמה המופלאה ביותר באלף השנים האחרונות של ההיסטוריה האנושית " ־ " שינועם של עשרה מיליון בני אדם מהיופי הכהה של יבשת – האם שלהם אל האלדורדו שגילה המערב זה מקרוב .
הם הורדו אל השאול " .
האישה הזאת , שהופקעה מארץ מולדתה , הועלתה בכוח אל ספינת עבדים כדי לשנעה לעולם חדש של עבודה וניצול , שם מן הסתם תעבוד בגידול סוכר , טבק או אורז ותעשיר את בעליה .
הספר הזה עוקב אחריה , ואחרים כמותה , אל הספינות הגבוהות , אותן מכונות אירופיות מוזרות ורבות עוצמה שאיפשרו כל זאת .
הדרמה רחבת היריעה נפרשה במקומות רבים מספור ולאורך זמן רב , ובמרכזה לא עמד אדם אחד אלא מעמד חברתי שמנה מיליונים .
במהלך ארבע מאות שנה כמעט של סחר בעבדים , מסוף המאה ה-15 ועד סוף המאה ה-19 , הועמסו 12.4 מיליון נפשות על ספינות עבדים והובלו ב"מסע הביניים הימי " לצדו האחר של האוקיינוס האטלנטי , למאות נקודות מסירה הפרושות על אלפי קילומטרים .
לאורך המסע האיום מתו מתוכם 1.8 מיליון , גופותיהם הושלכו לכרישים ששחו בעקבות הספינות .
מרביתם של 10.6 המיליונים ששרדו את המסע הושלכו ללועה העקוב מדם של שיטת המטעים שהרגה בהם , ואשר בה , מנגד , הם נאבקו בכל דרך אפשרית .
ואף על פי כן , אין במספרים יוצאי הדופן הללו כדי להעביר את היקפה של הדרמה .
אנשים רבים שנשבו באפריקה מתו בעודם צועדים אזוקים בידיהם וברגליהם ( רכבות אנושיות ) לספינות העבדים , אלא שבהיעדר רישום נתונים לא ניתן לדעת את מספרם המדויק .
חוקרים מעריכים כעת כי , בכפוף לנסיבות זמן ומקום , כעשירית עד מחצית מהשבויים מתו בין הנקודה שבה נשבו לבין המקום שבו עלו לספינת העבדים .
הערכה זהירה של 15 אחוזים ־ הכוללת את אלה שמתו בשלבי המסע ובעודם מוחזקים במכלאות ובבתי חרושת על החוף ־ מרמזת על עוד 1.8 מיליון מתים באפריקה .
15 אחוזים נוספים ( או יותר , תלוי באזור ) , מיליון וחצי נפש , מתו במהלך השנה הראשונה של חיי הפרך בעולם החדש .
שלב אחר שלב ־ החל בהפקעתם ממקום מושבם באפריקה , דרך מסע הביניים הימי ועד לניצולם הראשוני באמריקה ־ מתו כ-5 מיליון גברים , נשים וילדים .
את אובדן החיים הזה ניתן לראות באופן שונה ולומר כי 14 מיליון בני אדם בקירוב שועבדו כדי שיניבו " תשואה " של 9 מיליון עובדים בעלי יכולת שרידות ארוכה יותר בצדו האחר של האוקיינוס האטלנטי .
" הדרמה המופלאה " של דוּבּוֹיס היתה למעשה טרגדיה .
" תור הזהב " של הדרמה הזאת התרחש בשנים 1700 ו-1808 , תקופה שבה הועברו יותר שבויים מבכל תקופה אחרת , כשני שלישים מהמספר הכולל .
יותר מ-40 אחוזים מתוכם , שלושה מיליון בסך הכול , נשלחו בספינות בריטיות ואמריקאיות .
התקופה ההיא , הספינות ההן , צוותיהן ושבוייהן , הם נושאיו של ספר זה .
לאורך התקופה הזאת הלך ופחת שיעור מקרי המוות בספינות , אבל מספר המתים ממשיך לעורר פלצות :
כמעט מיליון מתים בכל אתרי הסחר בעבדים , מעט פחות ממחציתם מתו תוך כדי הסחר שהגיע לנמלים בריטיים ואמריקאיים .
המספרים מקפיאי דם בעיקר משום שהאנשים שארגנו את הסחר הזה בבני אדם ידעו על שיעורי המוות ובכל זאת המשיכו בכך .
" בלאי " של בני אדם היה פשוט חלק מהעסק , עוד גורם שיש להביאו בחשבון במהלך התכנון .
הסופר האפריקאי אוֹטוֹבּה קוּגוֹאַנוֹ הוקיע גישה זו כרצח , פשוטו כמשמעו , וכמי שעבר בעצמו את מסע הביניים הימי , הקים יחד עם אחרים בשנות ה-80 של המאה ה-18 תנועה טרנס – אטלנטית לביטול הסחר בעבדים .
מהיכן הגיעו הנפשות שנלכדו בדרמה הזאת , ולאן הובלו ?
בשנים 1700-1808 , סוחרים בריטים ואמריקאים שלחו ספינות כדי לאסוף עבדים משישה אזורים עיקריים של אפריקה :
סֶנֶגמביה , סיירה לאונה /  חוף וִינדְווֹרד ( חוף השנהב ) , חוף הזהב ( גאנה ) , מפרץ בֶּנִין , מפרץ ביאפרה ומערב – מרכז אפריקה ( קונגו , אנגולה ) .
ספינות הובילו את השבויים בראש ובראשונה לאיים הבריטיים של מטעי הסוכר ( שם נקנו למעלה מ-70 אחוזים מכל העבדים , וכמעט מחציתם בג'מייקה ) , אבל מספרים ניכרים מאלה נשלחו גם אל קונים צרפתים וספרדים כתוצאה מהסכמי סחר מיוחדים שנקראו " אסיינטו " .
אחד מכל עשרה לערך נשלח ליעדים בצפון אמריקה .
מתוכם נשלח הפלח הגדול ביותר לדרום קרוליינה וג'ורג'יה , ובמספרים גדולים גם לאזור מפרץ צֶ'סאפּיק .
הדרמה נמשכה במערכה חדשה כשהשבויים ירדו מהספינות ברגליים כושלות .
על הסיפונים המתנודדים של ספינת העבדים הועלו שוב ושוב ארבע דרמות אנושיות שונות אך קשורות זו לזו , במהלך המאה ה-18 הארוכה .
כל אחת מהן היתה רבת משמעות בימי התרחשותה כמו בימינו – אנו .
המשתתפים בדרמות אלו היו רב החובל של הספינה , הצוות , הנלקחים – לעבדות בני הקבוצות האתניות השונות וכן , לקראת סוף התקופה , מתנגדים לעבדות בני מעמד הביניים וציבור הקוראים של הערים הגדולות שאליו הם פנו , הן בבריטניה והן באמריקה .
הדרמה הראשונה התרכזה ביחסים בין רב החובל של ספינת העבדים לצוותו , גברים שאסור שיהיו בעלי " אצבעות ענוגות וחוש ריח מעודן " ־ כמאמר התקופה ־ כי תחום עיסוקם היה מטונף כמעט מכל בחינה שניתן להעלות על הדעת .
רבי החובלים של ספינות העבדים היו אנשים קשוחים , שאפתנים וחרוצים שהיו ידועים במנהגם לרכז את הכוח בידיהם , במהירות שבה אחזו במגלב המלקות וביכולתם לשלוט באנשים רבים .
שליטה המבוססת על אלימות יושמה על אנשי הצוות הקשוחים של ספינות העבדים באותה מידה שהופעלה על מאות השבויים שאותם שינעו .
הטלת המרות היתה ברוטלית לעתים קרובות ורבים מהספנים הולקו עד מוות .
יתר על כן , הספנים בתעשיית העבדים זכו למנות מזון זעומות , השכר היה לרוב נמוך ושיעור התמותה גבוה ־ גבוה כמו זה של הנלקחים – לעבדות , כפי שהוכיחו חוקרים מודרנים .
את האמת הקטלנית הזאת הנציחו ספנים בחרוזים הבאים :

היזהר , הישמר
ממפרץ בנין ;
על כל אחד שיוצא
ארבעים נשארים .

רבים מתו , אחדים התעוורו , ואינספור אחרים סבלו ממומים חשוכי מרפא .
מהסיבה הזאת חלו התנגשויות חוזרות ונשנות בין רבי החובלים לאנשי הצוות , ואפילו שמותיהם יכולים לרמז על כך :
סמואל פֵּיין [ כאב ] היה רב חובל אלים של ספינת עבדים ; ארתור פיוּז [ מרעום ] היה ספן ומורד .
כיצד גייסו רבי החובלים את הספנים לתעשייה הקטלנית הזאת מלכתחילה ומה הולידו יחסים אלו בסופו של דבר ?
איך השתנו היחסים בין רב החובל לצוותו מרגע שעלו השבויים לסיפון ?
היחסים בין הספנים לעבדים ־ שהתבססו על הזנה אכזרית שנעשתה בכפייה , מלקות , אלימות אגבית מכל הסוגים ואונס נשים שנלקחו בשבי ־ היוו את הדרמה השנייה .
רב החובל השגיח על האינטראקציה הזאת , אבל הספנים הם שביצעו את פקודותיו :
להעלות את הנלקחים – לעבדות לספינה , לאפסנם תחת הסיפון , להאכילם , לאלצם להתעמל ( " לרקוד " ) , לשמור על בריאותם , ללמדם משמעת ולהענישם ־ בקיצור , להפוך אותם בהדרגה לסחורות המיועדות לשוק העבדות הבינלאומי .
הדרמה כללה גם אינספור דרכים יצירתיות להתנגדות מצד המשונעים , החל בשביתות רעב , עבור בהתאבדויות וכלה בהתקוממויות ממש , אבל גם אימוץ של יסודות מתרבות השובים , בעיקר שפה וידע טכני , למשל בנוגע לתפעול הספינה .
דרמה שלישית שהתרחשה בו – זמנית נוצרה מתוך מאבק ומתוך שיתוף פעולה בין הנלקחים – לעבדות לבין עצמם בהיותם בני מעמדות שונים , קבוצות אתניות שונות ומגדרים שונים שהושלכו יחד אל הסיפון התחתון המזוויע של ספינת העבדים .
כיצד יכלו " ערב – רב של אנשים שחורים , בני מוצאים שונים שנכבלו יחדיו " לתקשר ביניהם ?
הם מצאו דרכים להחליף מידע רב ערך על כל היבטיו של מצבם הקשה , על המקום שאליו הם נוסעים ועל הגורל הממתין להם .
בתוך השבי הברוטלי , האימה , המוות בטרם עת , עלה בידיהם להפיק מענה יצירתי שכולו חיבור לחיים :
הם פיתחו שפות חדשות , מנהגים תרבותיים חדשים , קשרים חדשים וקהילה הולכת ומתהווה של עבדים על הספינה .
הם קראו אלה לאלה " אחים לספינה " ־ הביטוי המקביל לאח או אחות , ובכך השכילו ליצור קרבת משפחה " פיקטיבית " אבל אמיתית מאוד שתחליף את מה שאבד כשנחטפו באפריקה לעבדות .
יצירתיותם ומאבקיהם הפכו אותם לכוח קולקטיבי בלתי ניתן לשבירה , ובכך טמונה מופלאותה הרבה ביותר של הדרמה הזאת .
הדרמה הרביעית והאחרונה התגלתה לא על הספינה כי אם בחברה האזרחית בבריטניה ובאמריקה , ככל שהוסיפו מתנגדי העבדות להביא זה אחר זה תיאורים מעוררי חלחלה של מסע הביניים הימי לקהל הקוראים בערים הגדולות .
דרמה זו התרכזה בדימויה של ספינת העבדים .
תומס קלרקסון ירד לרציפי הנמלים בבריסטול ובליברפול כדי לאסוף מידע על סחר העבדים .
משנודעו ברבים דעותיו נגד העבדות , הפך מוקצה בעיני סוחרי עבדים ורבי חובלים של ספינות .
הג'נטלמן הצעיר שהתחנך בקיימברידג' החל ללקט תלונות ממקור ראשון של ספנים , שרצו לפרסם את סיפורם בכתובים .
קלרקסון אסף את העדויות ועשה בהן שימוש במאבק נגד סוחרים , בעלי מטעים , בנקאים ופקידי ממשלה ־ בקיצור , כל בעל עניין שהיה מושקע בסחר בעבדים ובמוסד העבדות באופן כללי .
יסוד הצלחתה של התנועה לביטול העבדות הוא בהמחשת המציאות עבור הקהל בבריטניה ובאמריקה של משטר הטרור השליט והיעיל בספינות העבדים , אשר היה המאפיין הניכר ביותר שלהן .
" הדרמה המופלאה " הציגה מערכה אחרונה מרשימה :
התרשים של בונה ספינת העבדים " ברוקס " , שהראה 482 עבדים " דחוסים " מפוזרים בין סיפוניו של כלי השיט , סייע בסופו של דבר לתנועה לבטל את סחר העבדים .
1700 היתה מועד סמלי לתחילת הדרמה , הן בבריטניה והן באמריקה .
אף על פי שסוחרי עבדים וימאים היו מעורבים זה זמן רב בתעשייה זו , הרי ש-1700 היתה השנה שבה תועד לראשונה מסע שִעבוד שיצא מרוד איילנד , אשר תהפוך למרכז תעשיית העבדים באמריקה , ומליברפול , שתהיה למרכז הבריטי לתעשייה זו , ועד לסוף המאה תהיה למרכז הסחר ברחבי האוקיינוס האטלנטי .
בסוף מאי 1700 הפליגה מליברפול " אלייזה " , בפיקודו של רב החובל ג'ון דאן , אל יעד שלא צוין באפריקה ולאחר מכן הפליגה שוב אל ברבדוס , שם מסר רב החובל 180 עבדים .
באוגוסט פיקד ניקולס הילגרוב על " תומס אנד ג'ון " בהפלגה מניופורט , רוד איילנד , אל יעד שלא צוין באפריקה ואחר כך לברבדוס , שם פרקו הוא וצוותו מספינתם הקטנה 71 שבויים .
מאות ספינות עבדים הפליגו בעקבותיהם מנמלים אלה ואחרים במהלך מאה השנים הבאות .
על אף השינויים במספר האנשים ששונעו , והשינויים במקומות שבהם נשבו והיעדים שאליהם נשלחו , ספינת העבדים עצמה כמעט שלא השתנתה בין 1700 ו-1808 . ממדי כלי השיט של תעשיית העבדים גדלו מעט במהלך הזמן ונעשו יעילים יותר , ודרשו צוותים קטנים יותר יחסית למספר הנלקחים – לעבדות ששונעו בהם .
אין ספק שמספר כלי השיט גדל , כדי לטפל בקיבולת הרַבָּה יותר של גופים שיש לשנעם .
והתנאים נעשו בריאים יותר :
שיעור התמותה , של ימאים ושל עבדים , ירד , בעיקר בסוף המאה ה-18 . ואולם יסודות ניהולה של ספינת עבדים , החל בהשטתה ועד לאחסונו , הזנתו ואימונו הגופני של המטען האנושי , נשארו כשהיו , פחות או יותר , לאורך כל התקופה .
אם לנסח זאת אחרת , קברניט , ספן או שבוי אפריקאי שהכירו ספינת עבדים כלשהי ב-1700 , היו מוצאים את רוב הדברים בה מוכרים להם מקץ מאה שנה .
מה שנגלה לעיני כל אחד מהם בספינת העבדים היה שילוב מוזר ורב עוצמה של מכונת מלחמה , בית כלא נייד ובית חרושת .
את יכולת הלחימה של הספינה , המצוידת בתותח ובעלת כוח הרס יוצא דופן , ניתן היה להפנות נגד כלי שיט אירופיים , מבצרים ונמלים כחלק ממלחמות מהסוג המסורתי המתחוללות בין אומות , או להפנותה לטובת ־ ולפעמים לרעת ־ כלי שיט ונמלים שאינם אירופיים , לצורכי הסחר בעבדים או למען כיבושים חדשים .
גם בתוככי ספינת העבדים התחוללה מלחמה , כשאנשי הצוות ( שהפכו סוהרים ) נאבקו בעבדים ( אסירים ) , כשהראשונים מכוונים את רוביהם לעבר האחרונים שזממו לברוח או להתקומם .
הספינה היתה גם בית חרושת שבו הימאים " ייצרו " עבדים , הם הכפילו את ערכם הכלכלי בכך שהעבירו אותם משוק בצדו המזרחי של האוקיינוס האטלנטי לשוק במערבו , ובכך עזרו ליצור את כוח העבודה שהמריץ את צמיחת הכלכלה העולמית במאה ה-18 ואחריה .
באמצעות ייצור הפועלים בעבור המטעים , ייצרה ספינת – בית – החרושת גם " גזע " .
בתחילתו של המסע , רבי החובלים שכרו אנשי צוות שהיו ערב – רב של ימאים , שבהגיעם לחופי אפריקה הפכו ל"אנשים לבנים " .
בתחילתו של מסע הביניים הימי העמיסו רבי החובלים על סיפון כלי השיט שלהם אוסף אקראי של אפריקאים בני תרבויות רבות , שבהגיעם לנמל באמריקה הפכו ל"אנשים שחורים " או " גזע כושי " .
כך שינה המסע את אלה שיצאו אליו .
מלחמה , מאסר וייצור המוני של כוח עבודה וגזע , כל אלה נסמכו על הפעלת אלימות .
מקץ מסעות שיט רבים ושירות מסור לקידום הכלכלה משני צדי האוקיינוס האטלנטי , פגשה ספינת העבדים ימים סוערים .
המתנגדים לסחר העבדים עוררו תסיסה טרנס – אטלנטית נמרצת ולבסוף אילצו את ספינות העבדים לחדול מהפלגות , או לפחות ־ אחרי שחוקקו הממשלות הבריטית והאמריקאית חוקים חדשים בשנים 1807 ו-1808 בהתאמה ־ אילצו אותן לחדול מהפלגות חוקיות .
אמנם תעבורת הספינות נמשכה שנים רבות באופן בלתי חוקי , אבל אל העולם בא רגע מכריע בתולדות האנושות .
אל ביטול העבדות נוסף אירוע בעל משמעות עמוקה בזמנו , מרד העבדים בהאיטי , וחבירתם של השניים סימנה את תחילת הסוף של העבדות .

***


מעניין שרבים מהסיפורים הנוקבים ביותר בדרמה הגדולה הזאת לא סופרו מעולם וחקר ספינת העבדים גופא נזנח , וזאת על רקע שפע רב של כתיבה היסטוריונית על אודות סחר העבדים האטלנטי .
מחקרים מעולים נכתבו על מקורותיו , תקופתו , היקפו , יעדיו ורווחיו של סחר העבדים , אבל אין שום מחקר מקיף על כלי השיט שאיפשר את הסחר הזה אשר שינה את העולם .
לא קיים שום דין וחשבון על המכניזם להגירה הכפויה הגדולה ביותר בהיסטוריה , שהיתה במובנים רבים המפתח להופעתה של הגלובליזציה .
לא קיים ניתוח של הכלי שתרם ל"מהפכה המסחרית " של אירופה , לבניית שיטת המטעים והאימפריות הגלובליות , לפיתוח הקפיטליזם ולבסוף לתיעוש .
בקיצור , ספינת העבדים והקשרים החברתיים שנקשרו בה עיצבו את העולם המודרני , אבל תולדותיהם נותרו עלומים במידה רבה .
היקף המחקר על ספינות העבדים אולי מוגבל , אבל המחקר על הסחר בעבדים הוא רחב ידיים ועמוק , כאוקיינוס האטלנטי עצמו .
עם הישגיו הבולטים נמנים מחקרו של פיליפ קרטין , שהיווה ציון דרך The African Slave Trade :
A Census ( 1969 ) ; ספרו הקלאסי של ג'וזף מילר Way of Death :
Merchant Capitalism and the Angolan Slave Trade , 1730-1830 ( 1988 ) , אשר חוקר את סחר העבדים הפורטוגלי מהמאה ה-17 ועד למאה ה-19 ; חיבורו המקיף של יו תומס The Slave Trade :
The Story of the African Slave Trade , 1440-1870 ( 1999 ) ; והמיקרו – היסטוריה האלגנטית פרי עטו של רוברו הארנס על מסעה היחיד של " דיליג'נט " בשנים 1735-1734 , מצרפת אל וַיִידה שעל חוף בנין ומשם למרטיניק .
פרסום מסד הנתונים של סחר עבדים טרנס – אטלנטי , שנאסף , נערך והוער על ידי דייוויד אלטיס , סטיבן ד' בהרנדט , דייוויד ריצ'רדסון והרברט ס' קליין , מייצג הישג מחקרי יוצא דופן .
מחקרים חשובים אחרים של סחר העבדים היו יצירות ספרותיות מאת סופרים כגון טוני מוריסון , צ'רלס ג'ונסון , ברי אנסוורת , פרד ד'אגיאר , קריל פיליפס ומאנוּ הרבסטין .
החיבור שלפניכם אינו היסטוריה חדשה של סחר העבדים , אלא דבר מה צנוע יותר , דיווח שעושה שימוש בעושר המחקרי הקיים כמו בחומרים חדשים , וזאת כדי להתבונן מחדש בנושא מנקודת תצפית שונה , מתוך הסיפונים של ספינת העבדים .
אין כאן מיצוי של חקר הנושא .
טרם נכתבה היסטוריה רחבה יותר שתשווה ותקשר בין כל ספינות העבדים של כל המעצמות ששלטו בתווך האטלנטי ־ לא רק בריטניה והמושבות האמריקאיות , אלא גם פורטוגל , צרפת , הולנד , ספרד , דנמרק ושוודיה .
יש גם להפנות עוד תשומת לב לקשרים המחברים בין החברות האפריקאיות לספינת העבדים בצדו המזרחי של האוקיינוס האטלנטי , ולקשרים המחברים בין ספינת העבדים לחברות המטעים באמריקות .
יש דברים רבים עוד לחקור ב"דרמה המופלאה ביותר באלף השנים האחרונות בהיסטוריה האנושית " .
העברת המיקוד אל ספינת העבדים מגדילה את מספר השחקנים בדרמה ואת גיוונם והופכת את הדרמה עצמה , מפרולוג עד אפילוג , למורכבת יותר .
אם עד כה היו השחקניות הראשיות קבוצות קטנות אך רבות עוצמה של סוחרים , בעלי מטעים , פוליטיקאים ומתנגדים לעבדות , הרי שעתה כולל הליהוק רבי חובלים לאלפים , ימאים במאות אלפים ועבדים במיליונים .
כך מתגלה כי הנלקחים – לעבדות היו מתנגדי העבדות הראשונים , במאבקם היומיומי נגד תנאי השעבוד על הספינות , תוך שהם זוכים עם הזמן בבני ברית מבין האקטיביסטים העירוניים , קדושים מן המעמד הבינוני וחוטאים מן הפרולטריון .
שחקנים חשובים נוספים היו שליטים וסוחרים אפריקאים , כמו פועלים באנגליה ובאמריקה , שתמכו במאבק לביטול העבדות ואכן הפכו אותו לתנועת המונים מצליחה .
מדוע " היסטוריה אנושית " ?
ברי אנסוורת סיפק את אחת הסיבות לכך ברומן האפי שלו רעב קדוש .
הסוחר איש ליברפול ויליאם קֶמפ משוחח עם בנו ארסמוס על ספינת העבדים שלו , אשר ־ כך נודע לו זה עתה מחילופי איגרות ־ העמיסה על סיפונה את מטען בני האדם במערב אפריקה והפליגה לעולם החדש .

בחדר השקט , הספון עץ אלון ומכוסה שטיחים טורקיים , על מדפיו העמוסים ספרי חשבונות ואלמנכים , יקשה על השניים לצייר לעצמם תמונה נאמנה של מצב הספינה או אופי הסחר לחופי גיניאה , גם אם יחשבו לנסות ולעשות כן .
יקשה עליהם וכן יהיה זה מיותר .
כדי לתפקד ביעילות ־ לתפקד בכלל ־ עלינו לרכז את יכולותינו .
הפלגה בדמיון מזיקה לעסקים , אין בכך דינמיות .
אם מתמידים בזה , הדבר עלול לחנוק את המחשבה .
יש לנו גרפים וטבלאות ומאזנים וגילויי דעת לגבי הפילוסופיה התאגידית שיעזרו לנו להישאר עסוקים ומוגנים בתחום המופשט וינחמו אותנו בתחושה שיוזמותינו ורווחינו מותרים על פי חוק .
ויש לנו מפות .

אנסוורת מתאר את ה"אלימות שבהפשטה " שפשטה כמגפה בשדה המחקר של סחר העבדים מראשיתו .
השימוש בספרי חשבונות , אלמנכים , מאזנים , גרפים וטבלאות ־ המתודה המנחמת של הסוחר ־ כמו הפך למופשטת מציאות שיש להבינה באופן קונקרטי , מסיבות מוסריות ופוליטיות , וגרם לדה – הומניזציה שלה .
ניתוח אתנוגרפי של ספינת העבדים עוזר להדגים לא רק את האמת האכזרית שיש בדברים שמוכנה קבוצה אחת של אנשים ( או כמה קבוצות ) לעשות לקבוצות אחרות למען בצע כסף ־ או מוטב , הון ־ אלא גם מדגים איך הצליחו להסתיר , במובנים רבים ומכריעים , את המציאות ואת ההשלכות של מעשיהם , להסתירן מעצמם וגם מן הדורות הבאים .
מספרים מסוגלים לטשטש את התפשטות העינויים ומשטר הטרור , אבל באירופה , באפריקה ובאמריקה עדיין חיות חברות המושפעות מהשלכותיהם , מושפעות מהמורשת רבת הפנים של הגזע , המעמד והעבדות .
ספינת העבדים היא ספינת רפאים המשייטת בשולי התודעה המודרנית .
ובנימה אישית יותר לסיכום :
כתיבתו של הספר היתה מכאיבה ואם עשיתי צדק כלשהו עם הנושא , תהיה קריאתו מכאיבה גם כן .
אין ולא צריכה להיות שום דרך לעקוף זאת .
ביראת כבוד עצומה אני מקדיש מחקר זה לאותם שסבלו אלימות שכמעט אין להעלותה על הדעת , אימה ומוות , וזאת מתוך אמונה מוצקה שעלינו לזכור כי זוועות אלו תמיד היו , ועודן , גורם מרכזי ביצירתו של הקפיטליזם הגלובלי .
