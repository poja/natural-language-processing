יליאם סוֹמֶרס לקתרין קארי נוֹליס :
קנט , אנגליה .
10 באפריל 1557
קתרין היקרה שלי ,
אני גוסס .
או , ליתר דיוק , נוטה למות —  יש הבדל קל , גם אם אין בו נחמה .
ההבדל הוא זה :
הגוססים אינם יכולים עוד לכתוב מכתבים , ואילו הנוטים למות יכולים לעשות כן , ואכן עושים זאת לפעמים .
יעיד על כך מכתב זה .
קתרין היקרה , אנא חסכי ממני את טענותייך כי מצבי ודאי אינו קשה כל כך .
לא ראית אותי שנים ( כמה זמן עבר מאז גלית לבזל ? ) ; לא היית מזהה אותי עכשיו .
אינני בטוח שאני מזהה את עצמי כל אימת שאני מתפתה בטיפשותי להסתכל בעצמי במראה —  מה שמוכיח שהבלותנו חיה לפחות כמספר שנות חיינו .
זוהי התכונה הראשונה שאנו רוכשים והאחרונה שנוטשת אותנו .
ואני , שהתפרנסתי למחייתי בחצר המלך מלגלוג על הבלותם של אחרים —  אני מסתכל במראה , כמו כולם .
ורואה זקן מוזר שחזותו דוחה בעליל .
אבל הייתי כבר בן עשרים וחמש כשהמלך הארי הזקן ( שהיה אז צעיר בעצמו ) קיבל אותי אל משק ביתו .
והוא מת זה עשר שנים , ועל כך אני כותב לך עכשיו .
הבה ניגש ישר לעניין .
את יודעת שמעולם לא הייתי אדם רגשני .
( נדמה לי שאת זאת אהב בי הארי יותר מכל דבר אחר , כמי שהיה בעצמו רגשני ללא תקנה . )
יש לי ירושה קטנה בשבילך .
היא מאביך .
הכרתי אותו טוב למדי , טוב אפילו ממך .
הוא היה אדם נפלא , וחסרונו מורגש מאוד היום , אפילו בקרב אויביו , כך נדמה לי .
אני חי לי בשלווה בכפר בקנט .
הוא רחוק דיו מלונדון כדי להגן עלי במידת מה מפני האשמות שווא , אך לא רחוק דיו כך שלא אשמע על האשמות שווא שטוֹפלים על אחרים .
עדיין מעלים אנשים על המוקד בסמיתפילד ; וכפי שוודאי שמעת בעצמך , קְרֶנמֶר ורִידְלי ולָאטימֶר טוּגנו אף הם .
איזו שנאה לקרנמר ודאי יקדה במרי במשך כל השנים ההן !
חשבי על הזמנים שהיא נאלצה לעמוד לידו בטקסים דתיים כאלה או אחרים ...
כמו ההטבלה של אדוארד , שם ממש הכריחו אותה לתת לו מתנות !
קרנמר היקר , איש הכנסייה הכנוע של הנרי .
אם היה אי־פעם מישהו שהיה קשה להעלות על הדעת שימות מות קדושים , הרי זה הוא .
תמיד חשבתי שלָאיש אין שום מצפון .
אני רואה שטעיתי .
האם שמעת שראשית הוא התכחש לפרוטסטנטיות שלו , בסגנון קרנמרי אופייני , ואחר כך —  הו , כמה נפלא !
—  התכחש להתכחשות שלו ?
זה היה מצחיק אילולא היה זה קטלני כל כך .
אבל אַת , ואלה שנמנים עם ...
האמונה שלך ...
חשתם בכך בשלב מוקדם , והשכלתם להיזהר ולהסתלק מאנגליה .
אשאל אותך שאלה , אף כי ברור לי היטב שלא תשיבי עליה , לא על גבי נייר , אם את מקווה אי־פעם לחזור לכאן .
עד כמה בדיוק את פרוטסטנטית ?
את יודעת שהמלך הזקן מעולם לא ראה בעצמו אדם פרוטסטנטי , אלא רק קתולי שהסתכסך עם האפיפיור וסירב להכיר בו .
תרגיל נאה , אבל להנרי היו אז מחשבות גחמניות למדי .
ואחר כך בנו אדוארד , הצדקן האדוק הקטן , היה פרוטסטנטי .
אבל לא מסוג הטיפוסים הפראיים ההם , כמו האנאבפטיסטים .
האם את נמנית עם הסוג הזה ?
אם כן , לא יהיה מקום בשבילך באנגליה .
אפילו אצל אליזבת לא תהיי רצויה , אם היא תהיה אי־פעם למלכה .
עלייך לדעת זאת , ולא לתלות תקוות בדברים שאין סיכוי שיקרו .
באחד הימים תוכלי לשוב הביתה .
אבל לא אם את אנאבפטיסטית או משהו דומה לכך .
אנגליה לעולם לא תהיה שוב קתולית .
המלכה מרי דאגה לכך , ברדיפותיה בשם האמונה האמיתית ובאובססיה הספרדית שלה .
הארי מעולם לא העניש איש אלא רק על חוסר נאמנות למלך .
מי שחתם על " שבועת הירושה " היה יכול מבחינתו להאמין במה שרצה , בתנאי שנהג בג'נטלמניות בעניין זה , ולא התרוצץ מזיע והטיף בלהט בכיוון זה או אחר .
ראשו של תומס מוֹר נערף לא מפני שהיה קתולי ( אם כי הקתולים היו רוצים שאנשים יחשבו זאת , והם כמעט מצליחים בכך ) , אלא משום שסירב לחתום על השבועה .
שאר בני ביתו עשו זאת .
אבל מור נכסף למות מות קדושים ועשה —  בגבורה ?
—  רבות כדי להשיג זאת .
הוא אילץ את המלך להרוג אותו , כפה זאת עליו פשוטו כמשמעו , וזכה בכתר השמיימי כביכול שהוא חשק בו כשם שהארי הזקן חשק באן בולין .
הארי גילה עם הזמן שמושא תשוקתו אינו ערב כפי ששיווה בנפשו .
נקווה שמור לא התפכח באותה מידה לאחר שהשיג את משאת לבו .
אני שוכח .
אל לי להתלוצץ איתך בעניינים כאלה .
גם את מאמינה במקום הזה .
המאמינים דומים כולם .
הם מבקשים לעצמם —  מה היה שם ספרו של מור ?
— " אוטופיה " .
פירוש המילה " שום־מקום " , את יודעת .
כפי שאמרתי , אני חי לי כאן בשלווה , בבית אחותי בקנט , עם אחייניתי ובעלה .
יש להם בית כפרי קטן , ואדוארד ...
אני מהסס לכתוב זאת ...
הוא קברן וסתת מצבות .
הוא חי מזה יפה .
( ממשחקי מילים כאלה חייתי אני פעם . )
אבל הוא מטפח את גנו כמו אחרים ( היו לנו ורדים נהדרים השנה ) , משחק עם ילדיו ונהנה מארוחותיו .
אין בו שמץ של דבר שמזכיר מוות ; אולי רק אדם מסוגו יכול לחיות עם משלח יד שכזה .
אם כי דומני שליצן קשור למוות באותה מידה , או שלפחות מספק את הניחוח שיכסה עליו .
באתי לכאן לפני ההכתרה של אדוארד .
למלך־הנער וליועציו האדוקים לא היה צורך בליצן חצר , ולו נשארתי שם , הייתי כמפרש רפוי שמתנפנף אין אונים ברוח .
וממילא חצרה של המלכה מרי אינה מסוג המקומות שנוהגים להתבדח בהם .
את זוכרת , קתרין , את הקיץ ההוא , כשאת ואני וכל משפחת בולין והמלך נפגשנו בהיוֶור ?
את ואחיך הנרי הובאתם לראות את סבכם וסבתכם מצד משפחת בולין .
כל כך נעים בהיוור בקיץ .
תמיד ירוק וקריר שם כל כך .
ובגנים שם פרחו תמיד ורדי המושק היפים ביותר באנגליה .
( זכור לך במקרה שם הגנן של סבך וסבתך ?
אינני רחוק עכשיו מהיוור , ואולי אוכל להיוועץ בו ...
בהנחה שהוא עדיין חי . )
וזה במרחק של יום רכיבה נעימה מלונדון .
את זוכרת איך נהג המלך לעמוד על הגבעה ההיא , הראשונה שממנה נשקפה היוור , ולתקוע בקרן הציד שלו ?
תמיד חיכית לשמוע את הצליל הזה , ואז יצאת בריצה לפוגשו .
והוא תמיד הביא לך משהו .
היית הנכדה הראשונה של בולין .
את זוכרת את דודך ג'ורג' באותו קיץ ?
הוא השתדל כל כך להיות האביר המושלם .
הוא התאמן ברכיבה בשריון מלא , בזירת לוחמה סגורה בין עצים , והתאהב בנערה הפשוטה ההיא מ"האייל הלבן " .
היא העניקה מחסדיה לכל גבר שפקד את בית המרזח חוץ מאשר לג'ורג' , כמדומני .
היא ידעה שאם תעשה כן , ייפסק זרם הסונטות שנהג לכתוב לה , שהיללו את תומתה ואת יופיה ושהיא אהבה לצחוק להן .
אמך מרי ובעלה היו שם גם הם , כמובן .
תמיד חשבתי שאמך עולה על אחותה אן ביופיה .
אבל היא היתה טיפוס אחר .
היא היתה שמש ודבש , ואחותה היתה אפלת הירח .
היינו שם כולנו בקיץ ההוא , לפני שהכול נכנס למסלול מחריד כל כך .
הגאות אכן נסוגה , והותירה את הזמן המועט ההוא כפיסת קרקע שבלטה בגאון מעל המציאות השטוחה והבוצית שסביבה .
אני מקשקש .
לא , גרוע מכך , אני נעשה רומנטי ורגשני , משהו שאני מתעב אצל אחרים ולא אסבול בעצמי .
עכשיו , אם לחזור לעניין החשוב :
הירושה .
אמרי לי איך אוכל להעבירה בבטחה לידייך דרך התעלה .
לרוע המזל , מידותיו של הדבר בלתי נוחות למדי :
הוא גדול מכדי שיהיה אפשר להסתירו בהצלחה על הגוף , וקטן מכדי שיוכל להגן על עצמו לבדו מפני הרס .
לאמיתו של דבר , גורמים שונים יכולים להמיט עליו בנקל כליה —  ים , אש , אוויר , ואפילו הזנחה .
אני מקווה שתשובתך תגיע בהקדם .
סקרנותי לדעת ממקור ראשון איך נראה הבורא ומה טיבו נופלת ללא ספק מזו שלך ושל חברייך לכת , אך חוששני שכבר בעתיד הקרוב ייפול בחלקי הכבוד להתקבל לריאיון אצל השוכן במרומים , הידוע בחיבתו לגחמנות .
שלך תמיד ,
ויל סומרס
קתרין קארי נוליס לוויליאם סומרס :
11 ביוני 1557 , בזל
ויל היקר שלי ,
אני מבקשת את סליחתך על הזמן הרב שנדרש לתשובה זו להגיע לידיך .
מעטים בימינו השליחים שמוכנים לשאת בגלוי דברים מאנגליה , אלינו היושבים כאן בגלות .
המלכה דואגת לכך .
ואולם אני בוטחת בשליח זה , ובוטחת באותה המידה בזהירות שתנקוט בהשמדת מכתב זה מיד לאחר שתקרא אותו .
צר לי לשמוע על בריאותך הרופפת .
אבל אתה , כמי שהיה ליצן החצר החביב על המלך הנרי , תמיד נטית להגזים בדבריך , ואני מתפללת לאלוהים שאין זו אלא עוד דוגמה לאמנותך .
פרנסואה ואני מתפללים לשלומך מדי ערב .
לא במיסה האלילית , שהיא נבובה ואף גרוע מכך , היא בדיחה , חיקוי עלוב ( הו , אם רק תשמע זאת המלכה ! ) , אלא בלבנו פנימה .
חיינו כאן בבזל אינם רעים כל כך .
בגדים יש לנו די הצורך לחימום גופנו , ואוכל שדי בו להזין אותנו , אך לא להשמיננו .
יותר מזה יהיה עלבון לאל , שרבים מברואיו העניים סובלים בגופם ממחסור .
אך אנו עשירים בדבר היחיד שראוי שיהיה לבני האדם —  בחירות לפעול על פי צו מצפוננו .
לכם אין עוד חירות שכזאת באנגליה .
הקתולים ודאי כבר גזלו אותה לגמרי .
אנו מתפללים מדי יום שהעריצות הזאת תוסר מכתפיכם , ושיקום משה כלשהו ויגאל אתכם משבייכם הרוחני .
אך בעניין הירושה .
אני סקרנית .
אבי מת ב־1528 , כשהייתי אך בת שש .
איזו סיבה היתה לך לחכות כמעט שלושים שנה כדי למסור אותה ?
היא ודאי לא יכולה להיות משהו נקלה או שיש בו משום בגידה .
מה שמעורר בי עוד תהייה .
דיברת על " אויביו " .
לא היו לו אויבים .
ויליאם קארי היה ידיד טוב למלך , ואיש אציל .
את זאת ידעתי לא רק מאמי , אלא גם מאחרים .
בחצר העריכו אותו מאוד , ומותו במגפה העציב רבים .
אני אסירת תודה לך על שזכרת לעשות זאת עכשיו , אך אילו קיבלתי זאת קודם לכן ...
לא , לא , אינני מאשימה אותך .
אך אז יכולתי להכיר את אבי טוב יותר , ומוקדם יותר .
טוב לו לאדם להכיר את אביו לפני שהוא עצמו נעשה לאדם מבוגר .
כן , אני זוכרת את היוור בקיץ .
ואת דודי ג'ורג' , ואותך , ואת המלך .
כילדה הוא נראה לי יפה תואר ומלאכי .
הוא ללא ספק היה בנוי לתפארת ( השטן עשה זאת ) והקרין נוכחות מסוימת , נוכחות מלכותית , הייתי אומרת .
לא כל המלכים בורכו בכך ; אדוארד מעולם לא גילה נטייה שכזאת , ואשר למלכה הנוכחית ...
צר לי לומר ששמו של הגנן אינו זכור לי .
משהו שיש בו האות ג' ?
אך אני זוכרת היטב את הגן , זה שמעבר לחפיר .
היו שם סוללות של פרחים , והגנן ( ששמו נשתכח ממני ) זרע אותם כך שתמיד פרח משהו , מאמצע חודש מרס ועד לאמצע נובמבר .
ופרח בכמויות אדירות , כך שהאחוזה הקטנה של הנרי תוכל תמיד לשפוע פרחים קטופים .
מוזר שאתה מזכיר דווקא את ורדי המושק .
הפרחים החביבים עלי היו החוטמיות , עם פעמוניהן הגדולים והכבדים .
החדשות שבישרת לי על קרנמר העציבו אותי .
הוא היה אם כן אחד משלנו , למרות הכול .
גם אני חשבתי תמיד שהוא מהטיפוסים שסרים למרותו של השליט , יהיה מי שיהיה .
אני בטוחה שהוא הגשים את פסגת שאיפותיו , וכעת ( כמאמרו של תומס מור , הטועה האומלל ) הוא " שמח וטוב לב בגן העדן " .
אולי גם מור נמצא שם , אך למרות נאמנותו השגויה , לא בזכותה .
אילו התאים את מפרשיו אל כיוון הרוח ושרד עד עכשיו , אני בטוחה שהוא היה נמנה עם השופטים שהיו מרשיעים את קרנמר .
מור היה אויב אכזר של הפורשים ; הוא אינו זוכה לכבוד מצדנו .
במותו פחתו שורות רודפינו באדם אחד .
מובן שרבים עדיין נותרו , אבל הזמן הוא ידידנו , ואנו נתגבר .
לך קשה להבין זאת , כי אתה נמנה עם הסדר הישן , והזהירות היתה תמיד סיסמתך .
אבל כפי שאמר גמליאל , הפרקליט הפרושי , על הרדיפות שהיו נתונים להן הנוצרים הראשונים :
" כי העצה או הפעולה הזאת אם מאת בני אדם היא —  אזי תופר .
אבל אם מאת אלוהים היא , לא תוכלו להפר אותה פן גם תימצאו נלחמים באלוהים ! "
זה כתוב בפרק החמישי של " מעשי השליחים " .
אם אין ברשותך עותק מתורגם של כתבי הקודש ( לפי שהמלכה , כמדומתני , ציוותה להשמידם ) , אוכל לדאוג שתקבל עותק .
לאחד מידידינו הנאמנים יש עסקים בלונדון , והוא דואג שנוכל לקבל דברים .
השליח שלי כאן ימסור לך את שמו , ונוכל להחליף את מה שבידינו .
אם כי אני בטוחה שתהיה הירושה אשר תהיה , היא ודאי אינה יכולה להיות יקרת ערך ככתבי הקודש .
לעולם אֲמָתךָ בַּמשיח ,
קתרין קארי נוליס
ויל סומרס לקתרין נוליס :
21 ביולי 1557 , קנט
קתרין המתוקה ,
לתפילותייך היתה השפעה מבריאה , כי הנה התאוששתי מעט .
אלוהים , כפי שנראה בעליל , שינה את מועד פגישתנו ודחה אותה לשעה נוחה יותר .
כידוע לך , אינני שש לפקוד את לשכותיהם לא של רופאים ולא של כמרים .
איש מהם לא התעסק בי זה ארבעים שנה ויותר , ולכך אני מייחס את העובדה שאני עדיין חי .
מעולם לא הוקז דמי , מעולם לא משחו עלי משחות עשויות מפנינים כתושות ( שהארי אהב כל כך ) , וכן מעולם לא טרחתי להתעניין בבגדיו של הכוהן הגדול המכהן .
אין בכוונתי לפגוע ברגשותייך , קתרין , אך אינני מאמין בדבר , אלא רק בכך שהכול חולף במהירות .
גם לדת אופנות משלה .
אתמול היה זה חמש מיסות ביום —  כן , הארי עשה את זה !
—  ועלייה לרגל אל גבירתנו מווֹלזינגהם .
אחר כך כתבי קודש ודרשות .
עכשיו שוב מיסות , עם שרֵפות לקינוח .
ואחרי כן , מי יודע ?
התפללי לאל ההוא מז'נווה שבראת לעצמך בדמותך שלך .
מדוע לא ?
עוצמתו רבה עכשיו .
אולי יש משהו בעבודת האל שהוא קבוע ושריר , הרבה מעבר לאופנות .
אינני יודע .
עבודתי התמקדה תמיד אך ורק בניסיון להסיט את פניהם של אנשים משינוי , מאובדן , ממוות .
להסיח את דעתם בעת שהתפאורה מתחלפת מאחורי הקלעים .
קתרין :
אל תשלחי לי שום כתבי קודש ושום תרגומים .
אינני רוצה לקבל אותם , ולא להיות מקושר אליהם בדרך כלשהי .
כלום אינך יודעת באיזו סכנה תעמידי אותי ?
וללא כל צורך .
כבר קראתי אותם ( אדרבה , הייתי מוכרח לקרוא אותם כדי שאוכל להתלוצץ עליהם עם המלך הארי בפומבי , ואף בד' אמות , ולמלא מקום בכל פעם שנבצר מקרנמר או ממלכתו האחרונה להשתתף בבילוי החביב עליו :
דיון תיאולוגי ער ) .
נשארתי נאמן לדתי ואין לי כל עניין להמירה באחרת .
הואיל וקשה ביותר להבריח את כתבי הקודש הללו , את מוזמנת להעניק לאדם אחר את גמולי מאמצייך .
אך אדבר עם האיש שלך בעניין משלוח הירושה .
עתה עלי לחדול מהמסתורין ולומר זאת בפשטות .
הדבר הוא יומן .
הוא נכתב בידי אביך .
ערכו רב ביותר , ורבים היו רוצים להשמידו .
הם יודעים על קיומו , אך עד כה הגבילו את מאמציהם לפנייה אל הדוכס מנורפוק בניסיון לברר את מוצאותיו , וכן פנו אל שרידי משפחת סימור , ואפילו אל לורד קלינטון , האלמן של בֶּסי בלאונט .
במקודם או במאוחר הם ירחרחו את דרכם אלי , כאן בקנט .
זהו , אמרתי הכול , פרט לדבר אחד :
היומן נכתב לא בידי ויליאם קארי , שנחשב לאביך , אלא בידי אביך האמיתי :
המלך .
קתרין נוליס לוויל סומרס :
30 בספטמבר 1557 , בזל
ויל ,
המלך לא היה —  ואינו !
—  אבי .
איך אתה מעז לשקר כך ולהעליב את אמי , את אבי ואותי ?
ועכשיו בכוונתך לדלות מן העבר הרחוק את כל השקרים הללו ?
ואני חשבתי שאתה ידידי !
אינני רוצה לראות את היומן .
שמור אותו לעצמך , יחד עם כל מחשבותיך המוטעות והנתעבות !
אין תמה שהמלך אהב אותך כל כך .
הייתם כאיש אחד :
נחותים ומלאי שקרים .
אתה לא תכפיש את חיי ברפש של שקרים ורמזים גסים .
ישוע אמר שעלינו לסלוח , אך גם אמר לנו לנער מכפות רגלינו את אבקן של ערים מלאות שקרנים , מחללי שם האל ודומיהם .
ובכך מנערת אני אותך מכפות רגלי .
ויל סומרס אל קתרין נוליס :
14 בנובמבר 1557 , קנט
קתרין , יקירתי ,
אנא , הימנעי מלקרוע מכתב זה לגזרים במקום לקוראו .
אינני מאשים אותך על התפרצותך .
היא היתה נפלאה .
פרדיגמה של היגיון מלא זעם , של מוסריות וכל השאר .
( יאה למלך הזקן עצמו !
הה , אילו זיכרונות העלתה בי ההתפרצות הזאת ! )
אבל עכשיו עלייך להודות :
המלך היה אביך .
אֶת זאת ידעת תמיד .
אַת מדברת על פגיעה בכבוד אביך .
האם תפגעי בכבודו של המלך בסירוב להודות במה שנכון ?
ייתכן שזו היתה הגדולה במידותיו הטובות ( כן , גבירתי , היו לו מידות טובות ) , וגם כישרונו הגדול :
להכיר תמיד בדברים כמות שהם , לא כפי שאנשים מניחים שהם .
האם לא ירשת זאת ממנו ?
או שמא את , כאחותך למחצה המלכה מרי ( גם אני מצר על קרבת הדם שלך אליה ) , עיוורת וחסרת כל יכולת לזהות אפילו את הדברים שניצבים ממש לנגד עינייך החלשות ?
אחותך למחצה האחרת , אליזבת , היא שונה , והנחתי שכזאת גם את .
הנחתי שדם בולין , בשילוב הדם של טיודור , הוא שמסביר את קיומה של יכולת מופלאה לראות את המציאות במבט צלול וחד , שאינו מרופש בשום הבלים ספרדיים כלשהם .
אך אני רואה כי טעיתי .
את משוחדת ופתיה ומלאת רתחה דתית כמו המלכה הספרדית .
המלך הארי אמנם מת אפוא .
ילדיו , שייחל להם כל כך , דאגו לכך .
קתרין נוליס לוויל סומרס :
5 בינואר 1558 , בזל
ויל ,
על עלבונותיך יש להשיב .
אתה מדבר על פגיעה בכבודו של המלך אבי .
אילו אמנם היה אבי , האם לא פגע בכבודי שלי בכך שמעולם לא הכיר בי כבתו ?
( הוא הכיר בהנרי פיצרוי , עשה אותו לדוכס מריצ'מונד —  הצאצא של הזונה ההיא בֶּסי בלאונט ! )
מדוע אם כן עלי להכיר בו או לכבד אותו ?
תחילה הוא פיתה את אמי לפני נישואיה , וכעת אתה אומר שגם הצמיח קרניים לבעלה .
הוא אינו ראוי לכבוד , אלא לבוז .
הוא היה איש רע וזרע אימה בכל אשר הלך .
את הדבר הטוב היחיד שעשה , הוא עשה רק כתוצר לוואי של מעשה רע :
תשוקתו אל דודתי , אן בולין , היא שעמדה מאחורי הקרע שיזם עם האפיפיור .
( אכן , האל השתמש למטרותיו בחוטא .
אך זה נזקף לזכותו של האל , לא של המלך . )
אני יורקת על המלך המנוח , ועל זיכרונו !
ואשר לדודניתי , הנסיכה אליזבת ( בתה של אחות אמי , ולא שום דבר אחר ) , אני מתפללת שהיא ...
לא , מסוכן מדי להעלות זאת על הכתב , בלי קשר למהימנותם של השליח או של הנמען .
לך בדרכך , ויל .
אינני רוצה עוד לקבל ממך שום מענה .
ויל סומרס לקתרין נוליס :
15 במרס 1558 , קנט
קתרין ,
אנא נהגי בי בעוד מעט אורך רוח .
ממכתבך המבולבל להפליא עלתה שאלה מהותית אחת .
השאר היה כולו רעש והמולה .
שאלת :
אילו אמנם היה אבי , האם לא פגע בכבודי שלי בכך שמעולם לא הכיר בי כבתו ?
התשובה ידועה לך :
המכשפה ההיא ( עכשיו עלי להעליבך שוב ) , אן בולין , הוציאה אותו מדעתו .
היא ניסתה להרעיל את הדוכס מריצ'מונד .
האם היית רוצה שגם בך תנסה לשלוח את ידה ?
כן , דודתך היתה מכשפה .
ואמך שונה לגמרי .
קסמיה היו כנים , ומחשבותיה והליכותיה כנות אף הן .
היא סבלה בשל כך , שעה שדודתך המכשפה פרחה .
על כנוּת משלמים תמיד ביוקר , וכידוע לך עכשיו , לאמך לא היה מצע נוח בחיים .
הוא היה ודאי מכיר בך , ואולי גם באחיך ( אם כי במקרה שלו , הוא היה בטוח פחות באבהותו ) , אילולא מנעה זאת ממנו המכשפה .
היא קינאה , קינאה מאוד בגלל אמך המתוקה , אם כי אלוהים יודע שהיא עצמה נתנה למלך די סיבות לקנא :
הערצת כל העולם לא הספיקה למכשפה , היא היתה חייבת ליהנות משירותיהם של כל הגברים בחצר .
ובכן , כפי שהיא עצמה אמרה , המלך , משלא נותרו לו עוד כיבודים ארציים בשבילה , העניק לה את כתר הקדושה המעונה .
הה !
לא כל מי שהורגים אותו הוא קדוש מעונה .
היא ביקשה לחבור אל תומס בקט ואפילו אל תומס מור , אך זה לא קרה .
היא נכשלה בניסיונה השקוף לזכות בכבוד ובתהילה שלאחר המוות .
ועתה קחי יומן זה והשלימי עם עצמך .
אם לא תוכלי , שמרי אותו ל ...
קרובתך , הנסיכה אליזבת , לזמן שבו ...
גם אני , מוטב שלא אומר יותר מזה .
הדבר מסוכן , ואפילו צווארי הזקן והחרוש קמטים אינו שש במיוחד להרגיש את החבל מתהדק סביבו .
אינני יכול לתתו בידיה כעת , אם כי , כפי שהבהרת היטב , היא הבחירה המובנת מאליה .
מרגלים שורצים סביבה , והיא נתונה למעקב תמידי .
מרי רוצה להחזיר אותה למצודה , ולדאוג שלעולם לא תצא משם .
איך הגיע לידי יומן זה ?
ובכן , כידוע לך ( או שמא לא .
מדוע עלינו תמיד להניח שלחיינו הפרטיים נודעת חשיבות כללית ושהם ידועים לכול ? )
ראה אותי הארי , המלך , לראשונה כאשר אדוני , סוחר צמר מהעיר קָאלֶה , הזדמן לחצר .
אז לא הייתי ליצן , רק צעיר ששעתו פנויה לשיטוט במסדרונות .
שיעשעתי את עצמי כמנהגי הקבוע אז , כשידי היו פנויות מהעיסוקים המעניינים יותר של מיטה או משקה :
דיברתי .
המלך שמע , והשאר , כפי שאומרים פשוטי העם , הוא היסטוריה .
( היסטוריה של מי ? )
הוא קיבל אותי לשירותו , נתן לי מצנפת ופעמונים , וקשר אותי אליו בדרכים רבות מכפי שיכולתי לשער בשעתי .
הזדקנו יחד , אך כאן עלי להעלות על הכתב ולספר מה היה טיבו של הארי הצעיר .
עין השמש , שסימאה את כולנו ...
כן , אפילו אותי , את ויל הציניקן .
היינו אחים ; וכששכב על ערש דווי בחדר המחניק ההוא בווייטהול , הייתי היחיד שהכיר אותו עוד כשהיה צעיר .
אך אני סוטה מהנושא .
דיברתי על היומן .
כשרק הגעתי אל הארי ב־1525 ( זמן מה קודם שהמכשפה הקסימה אותו ) , הוא ניהל מעין יומן שבו רשם בקווים כלליים את אירועי היום .
אחרי כן —  אחרי החרפה של קתרין האוורד , " מלכתו " החמישית —  כשהיה חולה כל כך , הוא החל לנהל יומן אישי , כדי להוליך שולל את הזמן ולהסיח את דעתו מהכאב ברגלו שייסר אותו יום יום , ומהמחלוקות הגוברות שהתגלעו סביבו .
הה , כן , בתי —  הוא אכן חש שהוא מאבד שליטה .
הוא ידע על דבר קיומן של הסיעות שהתגבשו סביבו ושרק המתינו למותו .
לפיכך הוא השתלח בכל העולם , ובסתר העלה את הדברים על הכתב .
לקראת הסוף הוא היה מסוגל רק לכתוב הערות כלליות , שאותן התכוון ( האופטימיסט הנצחי ) להרחיב בשלב מאוחר יותר .
( ואמנם , חודש אחד בלבד לפני מותו הוא ציווה לנטוע בגנו עצי פרי שיישאו את פריים רק מקץ עשר שנים לפחות .
צחוק הגורל הוא שהם פרחו בשנה שעברה , כך שמעתי , ומרי ציוותה לכרות אותם .
אם נגזר עליה להיות עקרה , כי אז חייב הגן המלכותי בהכרח לחקות את האישיות המלכותית . )
הוא לא הספיק לעשות זאת , ולא יעשה זאת לעולם .
אני שולח את היומן בזאת , יחד עם כל שאר היומנים ובצירוף הערות והסברים שלי .
היססתי אם לערוך את היומן , אך כשקראתי אותו הרגשתי כאילו אני שומע שוב את קולו של הארי , ומעולם לא נטיתי לקטוע את דבריו .
הרגלים נושנים אינם חולפים , כפי שאת רואה .
ואולם , ככל שהיטבתי להכירו , היומן גילה לי הארי לא מוכר —  מה שמוכיח , אני משער , שכולנו זרים זה לזה , אפילו לעצמנו .
אך התחלתי את כל זאת בשאלה איך הגיע היומן לרשותי .
התשובה פשוטה :
גנבתי אותו .
הם היו משמידים אותו .
הם השמידו את כל מה שהיה קשור איכשהו למלך , או לזמנים ההם :
קודם הרפורמיסטים , ואחר כך הקתולים .
הרפורמיסטים ניתצו את הזגוגיות בכל כנסייה , והקתולים , כך שמעתי , הרחיקו לכת באכזריותם , ולכן אפילו אני חושש לכתוב זאת .
סוכני המלכה הוציאו את גופתו של הארי —  אביה , עצמה ובשרה !
—  שרפו אותה , והשליכו אותה לתמזה !
הו , כמה מפלצתי !
יומן זה הוא אפוא השריד הארצי האחרון שנותר ממנו .
האם תהיי בת בלתי טבעית כמו המלכה ותשרפי גם אותו ?
אם אינך בתו ( כפי שאת טוענת ) , היי לו אם כן בת טובה מבתו האמיתית .
כמה נטול הומור כל זה .
הומור הוא אכן הדבר התרבותי ביותר שיש לנו .
הוא מחליק קצוות מחוספסים ומאפשר לשאת את כל השאר .
הארי ידע זאת .
אולי כדאי שאעסיק ליצן משלי , עתה כשאין עוד ספק שייעודי שלי כבר מוצה .
תבוא עלייך ברכת אלוהייך אפוף הסוד ,
ויל
מצורף בזה היומן .
אני חש חובה לציין :
בסי בלאונט לא היתה זונה .
פרק ראשון
אתמול שאל אותי שוטה אחד מה הזיכרון הראשון שלי , וציפה שאשקע לי שמח וטוב לב בזיכרונות הילדות הרגשניים שלי , כשם שזקנים רפי שכל אוהבים לעשות .
הוא הופתע לגמרי כשגירשתי אותו מהחדר .
אך הנזק כבר נגרם , ואת מחשבותי לא יכולתי לגרש בקלות כזאת מראשי .
מהו הזיכרון המוקדם ביותר שלי ?
יהיה אשר יהיה , נעים הוא לא .
בכך אני בטוח .
האם הוא היה מגיל שש ?
לא , אני זוכר מתי נולדה אחותי מרי , וזה היה כשהייתי בן חמש .
שמא ארבע ?
זה היה כשאחותי האחרת , אליזבת , מתה , וגם את זה , למרבה הזוועה , אני זוכר .
שלוש ?
אולי .
כן .
כשהייתי בן שלוש שמעתי בפעם הראשונה תשואות —  ואת המילים " רק בן שני " .
היום היה נאה —  יום קיץ חם ודמום .
הלכתי עם אבא לאולם וֶסטמינסטֶר כדי לקבל שם כיבודים ותארים .
הוא חזר איתי על הטקס עד ששיננתי אותו היטב :
איך לקוד קידה , מתי להשתטח על הרצפה ואיך לפרוש מהחדר בנסיגה לאחור , בפני אליו ובגבי אל הדלת .
הייתי מוכרח לעשות זאת , כי הוא היה מלך , והייתי צפוי לשהות במחיצתו .
" לעולם אינך מפנה גב אל מלך , " הוא הסביר .
" גם אם אתה פשוט אבא שלי ? "
" כן , " הוא השיב בכובד ראש .
" אני עדיין מלכך .
ואני מעניק לך היום את התואר אביר מסדר האמבט , ועליך להיות לבוש בבגדי נזיר .
ואז תיכנס שוב לאולם בגלימות טקסיות , ותוכתר בתואר הדוכס מיורק . "
הוא צחק צחוק יבש קל —  כאוושת עלים המתעופפים בחצר מרוצפת אבנים עגולות .
" זה ישתיק אותם , יוכיח להם שהטיוּדוֹרים איחדו את בית יורק !
הדוכס מיורק האמיתי יהיה בני .
שיראו זאת , כולם ! "
לפתע הוא הנמיך את קולו ודיבר בלחש .
" אתה תעשה את זה לפני כל אצילי הממלכה .
אסור לך לשגות , וגם לא לפחד . "
הבטתי בעיניו האפורות הקרות שבצבע שמי נובמבר .
" אני לא מפחד , " אמרתי , וידעתי כי דיברתי אמת .
המוני אדם באו לצפות בנו כשרכבנו לווסטמינסטר , דרך צ'יפְּסַייד .
היה לי פוני משלי , לבן , ורכבתי מיד מאחורי אבי , שהיה רכוב על סוסו הגדול והמעוטר .
אפילו ברכיבה כמעט שלא עליתי בגובהי על שורות האנשים שנפרשו משני צדנו .
ראיתי קלסתרי פנים ברורים , וראיתי גם את הבעותיהם .
הם שמחו וקראו לעברנו שוב ושוב ברכות כשעברנו על פניהם .
נהניתי מהטקס .
ילדים אינם אמורים ליהנות מטקסים , אבל אני נהניתי .
( חיבה שמעולם לא אבדה לי .
האם גם זה התחיל כאן ? )
מצא חן בעיני שכל העיניים באולם וסטמינסטר מופנות אלי בזמן שאני צועד לאורך האולם , לבדי , אל אבא .
גלימות הנזיר היו מחוספסות ומגרדות , אך לא העזתי להסגיר כל סימן לאי־נוחות .
אבא ישב על במה , בכס מלכות מגולף וכהה .
הוא נראה מרוחק ולא אנושי , מלך לכל דבר .
ניגשתי אליו , ברעד קל , והוא קם ונטל חרב ארוכה ועשה אותי אביר , חבר במסדר האמבט .
כשהרים את החרב הוא נגע בה קלות בצווארי , ואני הופתעתי להיווכח עד כמה קרה הפלדה , אפילו ביום שבעיצומו של קיץ .
אחר כך נסוגותי לאיטי אל מחוץ לאולם , והלכתי לחדר ההמתנה , שם המתין לי תומס בולין , אחד האדונים נושאי הכלים של אבא , ועזר לי להחליף את הבגדים לגלימות הטקסיות האדומות והעשירות שהוכנו במיוחד לכבוד האירוע .
משהחלפתי את בגדי , נכנסתי שוב לאולם , וחזרתי על הכול .
הוכתרתי בתואר
הדוכס מיורק .
אחר כך הייתי אמור לקבל כיבודים , וכל האצילים והבישופים היו אמורים לבוא ולחלוק לי כבוד , להכיר בי בתור האציל רם המעלה ביותר באנגליה —  אחרי המלך ואחי הבכור ארתור .
כעת מובנת לי משמעות הדבר , אך אז לא הבנתי זאת .
התואר " הדוכס מיורק " היה החביב על הטוענים לכתר , כך שכוונתו של אבא היתה לחלץ מפי אציליו שבועות אמונים , ובכך למנוע מהם להכיר בעתיד בטוענים אחרים לכתר —  שכן , בסופו של דבר , לא ייתכנו שני דוכסים מיורק .
( בדיוק כשם שלא ייתכנו שני ראשים ליוחנן המטביל , אף שהקתולים מתעקשים לסגוד לשניהם ! )
אבל אני לא הבנתי זאת .
הייתי אז רק בן שלוש שנים .
זו היתה הפעם הראשונה שעמדתי במרכזה של התרחשות כלשהי , וכמהתי לתשומת לב .
בעיני רוחי דימיתי שכל המבוגרים יתגודדו סביבי וידברו אלי .
אך לא כך היה הדבר .
ה"הכרה " לא היתה אלא מבט רגעי וחטוף בכיווני , הטיית ראש קלה .
תעיתי לגמרי ביער של רגליים ( שכן כך זה נראה לי .
בקושי הגעתי למותניו של גבר ) , שהסתדרו עד מהרה לקבוצות של שלושה , ארבעה או חמישה גברים .
הסתכלתי סביבי , חיפשתי את המלכה אמי , אך לא ראיתי אותה .
אבל היא הבטיחה לבוא ...
תרועת חצוצרות יבבנית הכריזה שהמאכלים מוגשים עתה אל השולחן הארוך שנמתח לאורך הקיר המערבי של האולם .
עליו היתה פרושה יריעת פשתן לבנה , וכל כלי ההגשה היו מזהב .
הם נצצו באור הקלוש והבליטו את צבע האוכל שבתוכם .
מגישי היין החלו להסתובב כה וכה ובידיהם כדי זהב גדולים .
כשניגשו אלי , דרשתי לקבל מעט , דבר שעורר פרצי צחוק מכל הסובבים .
המגיש היסס , אבל עמדתי על דעתי .
הוא הושיט לי גביע כסף קטן ומילא אותו ביין אדום , ואני כיליתי את המשקה כולו בגמיעה אחת .
אנשים צחקו , ודבר זה משך את תשומת לבו של אבא .
הוא נעץ בי מבט רושף , כאילו חטאתי חטא חמור .
עד מהרה נתקפתי סחרחורת , והתכסיתי זיעה בגלימות הקטיפה הכבדות שלבשתי באוויר הסגור שבאולם ההומה אדם .
רחש הקולות שמעלי היה בלתי נעים , ועדיין המלכה לא באה , ושום תשומת לב לא הופנתה לכיווני .
השתוקקתי לחזור לאֶלתַם , ולעזוב את החגיגה המשמימה הזאת .
החלטתי שאם זה טיבם של אירועים חגיגיים , אינני רוצה בהם שום חלק , וגם לא אקנא בארתור על זכותו להשתתף בהם .
ראיתי את אבא עומד במרחק מה ומשוחח עם אחד מיועציו האישיים —  הארכיבישוף מוֹרטוֹן , אם אינני טועה .
בהשפעתו המחזקת של היין ( כי בדרך כלל לא נטיתי לגשת לאבא ) החלטתי לבקש ממנו רשות לפרוש ולחזור מיד לאלתם .
יכולתי לגשת אליו ללא הפרעה לאחר שעברתי את גושי האצילים ושאר אנשי החצר המרכלים .
הודות לקוטני הגופני , איש לא ראה אותי כשהתקרבתי למלך ונעמדתי במרחק מה , בעודי חבוי למחצה בין קפלי הווילונות , וחיכיתי שיפסיק לדבר .
למלך אין מפריעים , גם אם בבנו מדובר .
כמה מילים הגיעו עד אוזני .
המלכה ...
חולה ...
האם מחלה מנעה אפוא את אמי מלבוא ?
התקרבתי וכריתי אוזן .
" אבל היא חייבת לקבור את הצער הזה , " אמר מורטון .
" ולמרות זאת , כל טוען לכתר פותח מחדש את הפצע ... "
" משום כך היה נחוץ הטקס היום .
כדי לשים קץ לכל הדוכסים מיורק המזויפים הללו .
אילו רק ראו כמה הדבר מכאיב להוד מעלתה .
כל אחד ...
היא יודעת שהם כזבנים , מעמידי פנים , ולמרות זאת היה נדמה לי שהיא מסתכלת זמן ממושך מדי בפניו של לַמבֶּרט סימְנֶל .
היא רוצה בכך , אתה מבין .
היא מצטערת שריצ'רד , אחיה , אינו בחיים . "
קולו של המלך היה נמוך ועצוב .
" משום כך היא סירבה לבוא ולראות את הנרי מקבל את תוארו .
היא לא יכלה לשאת זאת .
היא אהבה את אחיה . "
" אבל גם את בנה היא אוהבת . "
זאת היתה שאלה מחופשת להצהרה .
המלך משך בכתפיו .
" כפי שאם אמורה לאהוב את בנה . "
" ולא יותר מזה ? "
מורטון נשמע להוט עכשיו .
" אם היא אוהבת אותו , הרי זה בגלל מי שהוא מזכיר לה —  את אביה אדוארד .
הנרי דומה לו , ראית זאת . "
אבא לגם עוד לגימה מגביעו הענקי , כך שפניו היו חבויות .
" הוא ללא ספק נסיך אצילי למראה , " אמר מורטון והינהן , כך שסנטרו כמעט נגע בצווארו עטוי הפרווה .
" אני מסכים איתך בעניין מראהו .
גם אדוארד היה יפה תואר .
אתה זוכר את האישה ההיא שצעקה בכיכר השוק , ' בהן צדק , מגיעות לך עשרים לירות בעד פניך היפות' ?
אדוארד היפה .
' השמש במלוא זוהרה' הוא קרא לעצמו . "
" אף שכולנו יודעים שהשם היה צריך להיות ' המלך שבמיטתה של גברת שוֹר' , " אמר מורטון בצחקוק .
" או שמא היתה זו מיטתה של אלינור באטלֶר ? "
" איזו חשיבות יש לכך ?
הוא היה תמיד במיטתה של זו או אחרת .
אתה זוכר את הבלדה הלגלגנית ההיא על המאנפפים במיטות נאפופים ?
אליזבת ווּדְוויל היתה נבונה דיה לנצל את התאווה הזאת .
אינני רוצה לזלזל באִמהּ של המלכה , אך היא היתה מרשעת זקנה ומייגעת .
חששתי שהיא לעולם לא תמות .
ולמרות זאת , אנו משוחררים מנוכחותה זה שנתיים .
השבח לאל ! "
" אבל הנרי ...
האם הוא לא ... "
ניכר על מורטון שהוא מתעניין בחיים יותר מאשר במתים .
המלך הסתכל סביבו כדי לוודא שאיש אינו מאזין .
נצמדתי עוד יותר אל קפל הווילון , והתפללתי להיהפך לרואה ואינו נראה .
" רק בן שני .
נתפלל לאלוהים שלעולם לא יהיה בו צורך .
אם יהיה אי־פעם מלך , " —  הוא השתתק , ואז הנמיך את קולו ללחישה כשאמר את הדברים שאין לאומרם — " בית טיודור לא יחזיק מעמד , בדיוק כשם שבית יורק לא שרד אחרי אדוארד .
הוא היה חייל אמיץ ויפה תואר —  אני מודה —  אך טיפש ביסודו וחסר רגישות .
והנרי כמוהו .
אנגליה יכולה לשרוד אדוארד אחד , אך לא שניים . "
" זה לעולם לא יגיע לידי כך , " אמר מורטון ללא היסוס .
" יש לנו את ארתור , והוא יהיה מלך נפלא .
סימני הגדוּלה ניכרים עליו כבר עכשיו .
משכיל כל כך .
ממלכתי כל כך .
חכם כל כך —  הרבה מעבר לשמונה שנות חייו . "
" ארתור השני , " מילמל אבא בעיניים חולמניות .
" כן , זה יהיה יום גדול .
והנרי , אולי , יהיה באחד הימים הארכיבישוף מקנטרבֶּרי .
כן , הכנסייה היא מקום טוב בשבילו .
אם כי שבועת הפרישוּת עלולה להרגיז אותו במקצת .
האם גם אותך היא מרגיזה , מורטון ? "
הוא חייך בקרירות , כמי שמאשר את שותפותו לפשע .
למורטון היו ממזרים לרוב .
" הוד מעלתך ... "
מורטון הפך את פניו בצניעות מעושה , וכמעט ראה אותי .
לבי הלם .
התחפרתי עוד יותר בתוך הווילון .
הבנתי שאסור להם לדעת שאני בקרבת מקום וששמעתי את דבריהם .
רציתי לבכות —  ואמנם חשתי שדמעות מפלסות את דרכן אל תוך עיני —  אבל הייתי חסר רגישות מכדי לבכות .
כך אמר המלך .
במקום זאת , לאחר שחדלתי לרעוד וגירשתי כל רמז לדמעות , נטשתי את מקום מחבואי ויצאתי אל בין האצילים המקובצים יחד , ודיברתי בעוז רוח עם כל מי שנקרה בדרכי .
על כך הרבו אחר כך לדבר .
v
אך אל לי להיות צבוע .
לפעמים היה טוב להיות נסיך .
לא במובן החומרי , כפי שאנשים מניחים .
בניהם של האצילים חיו במותרות גדולים מאלה שלנו .
אנחנו היינו התחתית שבסולם ה"חסכנות " של המלך , והתגוררנו וישנו במגורים ספרטניים , כחיילים נאמנים .
נכון , גרנו בארמונות , והמילה מעלה בדמיון תמונות של מותרות ושל יופי —  שאותם עלי לזקוף במידת מה לזכותי , כי עמלתי קשות כדי להוציאם אל הפועל , בימי מלכותי שלי —  אך בתקופת ילדותי היה המצב שונה .
הארמונות היו שרידים מתקופה קדומה יותר —  רומנטיים , אולי , ורוויי היסטוריה ( כאן נרצחו בניו של אדוארד ; כאן ויתר ריצ'רד השני על כתרו ) , אך בהחלט בלתי נוחים :
חשוכים וקרים .
וכן לא היו אלה חיים הרפתקניים במיוחד .
אבא לא הרבה לנסוע , וכשעשה זאת , הוא השאיר אותי בבית .
עשר השנים הראשונות של חיי עברו עלי כמעט כולן בגבולות ארמון אלתם .
כל הצצה אל מעבר לתחומי הארמון היתה , מכל בחינה ומובן , אסורה .
למראית עין נועד הדבר להגנתנו .
אך למעשה היתה זו דרך לבודד אותנו .
שום נזיר לא חי חיי צניעות , הגבלות ושיממון כפי שהיו חיי בעשר השנים ההן .
וזה היה אך הולם , מפני שאבא היה נחוש בדעתו שכשאגדל אהיה כומר .
ארתור יהיה מלך .
ואני , הבן השני , מוכרח להיות איש כנסייה ולהקדיש את מרצי לשירות האל , ולא לתפוס בכוח את כיסאו של אחי .
וכך , מגיל ארבע , קיבלתי הכשרה דתית משורה של כמרים נוגי עיניים .
אך למרות זאת , היה טוב להיות נסיך .
זה היה טוב מסיבות חמקניות שאני כמעט מתקשה להעלות על הכתב .
זה היה טוב בגלל ההיסטוריה שבדבר , אם תרצו .
להיות נסיך זה להיות ...
מיוחד .
לדעת , כשקראת את סיפורו של אדוארד המוודה או של ריצ'רד לב־הארי , שיש לך קשר דם מיסטי אליהם .
זה הכול .
אך זה הספיק .
זה הספיק לי כששיננתי תפילות לטיניות לאינספור .
דם של מלכים זרם בעורקי !
נכון , הוא היה חבוי מתחת לבגדים הדהויים , והיה ברור שלעולם לא יעבור אל צאצאי , אך בכל זאת הוא היה שם —  אש שיכולתי להתחמם לאורה .
